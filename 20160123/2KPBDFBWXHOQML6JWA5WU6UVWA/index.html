<html><header><meta charset="utf-8"><title>【汽車籽】港版拓海　自砌1,000匹戰車</title></header><body><h1>【汽車籽】港版拓海　自砌1,000匹戰車</h1><p>【汽車籽：馬路起義】<br>香港是個跟賽車絕緣的城市，本地車手可謂少之又少，若說專攻飄移，更只有他——鄧智侖（James）。2013年，這位有「港版拓海」之稱的飄移王，曾於張家界的天門山盤山公路與意大利車手Federico Sceriffo惡戰99個急彎，真是藝高人膽大！為飄移所花的金錢及時間，絕不比其他賽車項目少，甚至更多，為何James執意在此打拼？除了苦練技術，他更把戰車Toyota 86的馬力改裝至1,000匹！然而，當他退下來後，香港飄移界會否後繼無人？</p><p>與其他純粹追求速度的車手不同，James尤愛甩尾飄移，更加喜歡在大家面前表演，未參加比賽前，他就經常公開表演，正是享受觀眾看得如癡如醉的一刻。「其實做飄移表演嘅滿足感都幾大同幾開心嘅，因為每場表演都有好多觀眾，佢哋唔單止嚟睇，仲會帶嚟好多掌聲同無限嘅鼓勵，令人好有滿足感。」但車手始終要進步，James為了更進一步，決定參加飄移比賽。可是不久之後他卻發現，飄移比賽與一般跑車比賽不同，滿足感消失得無影無蹤，如墮萬丈深淵十分挫敗，「喺房車比賽入面，如果前車壞車或者出現其他事故，你可以趁機爬頭，有望贏出賽事獲取分數，但係飄移比賽就好像對戰咁，雙方都要鬥到尾，講求自己嘅實力同戰車嘅性能，缺一不可。」</p><p>連攻99個彎　三分鐘一條胎</p><p>James坦言剛開始參加比賽時，由於不懂當中技巧，以至無法發揮自身技術，甚至不能打入國際賽事的32強。對於車手來說，遭逢這種打擊，隨時連自己的信心也會一併失去。正如很多勵志電影的主角般，要贏人先要贏自己，為了重新振作，James惟有厚着面皮向對手請教，「去請教其他人囉，好彩遇到伯樂，即係一啲日本車手或者車隊，去指導我點樣比賽，戰車應該要點樣設定、排位賽要點樣爭位、應該點樣追人，於是我慢慢開始感受到飄移比賽帶畀車手嘅樂趣。」<br>訪問James期間，即使我沒主動詢問，他也主動說起在天門山征服99個彎道的賽事經歷，「老實講，當時我乜都冇去諗，始終唔係自己嘅地方，亦都冇試車，有啲彎位，架車要高速駛過，或者要彎接彎，如果架車有乜差池，就會飛落山！」儘管最後失落天門山飄移王寶座，但在氣溫高達49℃的車廂內比賽，已經足夠讓他畢生難忘。不過要以車手作為職業，在香港真的是荊棘滿途，至於飄移車手，難度就更大，因為車胎的消耗速度更快，簡直等如倒錢落海！「每一場比賽可能要用十至二十條胎，每條車胎要成二、三千元，只係用三、四分鐘，可能一場表演已經使十幾萬。如果冇公司支持，我自己實在冇辦法承擔。」<br>努力多年，獲得金錢及技術上的支援後，James也希望挑戰更高難度，戰車當然不能馬虎。被稱為「港版拓海」的他，決定把2013年的Toyota 86改裝成馬力達1,000匹的怪獸！整個改裝過程甚為繁複，皆因這台車本身連Honda S2000也比不上，「原本Toyota 86嘅馬力同扭力都好差，有86嘅朋友都知道，佢雖然用咗2013年嘅科技，但都唔夠2000年嘅S2000快。」要提升86的性能，需要大改造，James籌備半年、花了三個月時間，終於打造出一台屬於自己的86，「入面係一副Toyota Supra嘅引擎，由於已經係20年前嘅產品，所以除咗外殼之外，其他零件全部都要更換，排氣量增大到3,400cc，壓縮比都要增加，渦輪就由兩個變成一個，一個大嘅渦輪，出氣口比原廠大三倍，馬力同扭力自然唔同啲。」</p><p>慨嘆難覓本土接班人</p><p>全車近乎重新打造，James笑言除了頭燈及車頭的擋風玻璃是原裝外，基本上已經不再是86，甚至連波箱也換上新的。所花費用，他說至少七、八十萬，甚至不願意計清到底花了多少錢。值不值得，從來不在考慮之列，挑戰以往未曾做過的事才是最重要，「簡單嚟講，唔計我想有部咁嘅車，另一個原因係冇人試過將86改裝成咁。因為喺中國站，我從來冇用過呢架車去參加任何飄移比賽，喺外國亦都不多，對我嚟說係好有挑戰性，不論係製作或者駕駛。」<br>征戰多年，James希望未來能夠再創高峯，亦想培育接班人，但要培訓一個生於香港的飄移車手，是件難度甚高的事，「香港嘅家長影響好大，因為香港冇賽車場，唔能夠正面接觸呢個運動。但係喺中國，有唔同嘅賽車場，更有唔同嘅比賽、唔同嘅飄移表演，而中國有好多家長都願意畀佢哋嘅子女參加方程式或者飄移比賽，呢個就係大陸越嚟越多車手出現嘅原因。」<br>不過即使有人才，也未必能夠培育出一位好的飄移車手，畢竟這個項目所需的資金較多，換言之門檻亦較高，加上帥氣動作背後所花的心力實在不少，真的是台上一分鐘，台下十年功的藝術。</p><p>解構專屬Toyota 86</p><p>記者：梁立勤<br>攝影：許先煜<br>編輯：陳國棟<br>美術：楊永昌</p></body></html>