<html><header><meta charset="utf-8"><title>【歐國盃新丁】冰島點解咁多臣　也無麥記也無蚊</title></header><body><h1>【歐國盃新丁】冰島點解咁多臣　也無麥記也無蚊</h1><p>講到近期最爆嘅國際大事，當然首選英國人主動公投脫歐啦。但點都估唔到，佢哋居然會喺短時間內「被」二度脫歐，講緊嘅就係歐國盃16強比賽入面，「最強」嘅英格蘭億萬大軍，居然俾冰島嗰班無名小卒以1:2淘汰，提早放暑假，真係震驚了唔止13億人。除咗喺2008年宣佈破產，冰島呢個同香港相隔9,500多公里嘅北歐小國，真係好少進入我哋眼簾，對佢自然所知甚少，睇完以下呢7個關鍵詞，或者可以加深番啲認識。</p><p>人口：冰島人口唔夠33萬，首次躋身國際賽決賽周，就擊敗咗人口多成160倍嘅英格蘭，認真犀飛利！<br><br>火山：冰島係一個火山島，全國擁有200至300個火山，而且每4年就爆發一次。所以出局之後，英格蘭名宿連尼加都嘲笑，泱泱大國居然輸畀一個火山數目比職業足球員仲要多嘅對手。<br><br>工時：雖然冰島喺2008年破過產，但佢哋唔算好懶，平均每周工作43.5小時，係歐洲入面最長嘅，但對於超過50小時嘅香港人嚟講……唉，繼續做嘢啦，仲講！<br> <br>麥當勞：冰島係全世界人均飲得最多可樂嘅國家，但同可樂老是常出現嘅麥記就冇咁好命了，喺2009年，冰島經濟最不景嘅日子，最後一間麥記宣佈結業，Ｍ字招牌自此絕迹冰島，據聞原因係成本太貴喎！<br><br>臣：冰島球星古莊臣、隊長艾朗根拿臣、反勝功臣史基賀臣，佢哋之間都有一個共通點，就係個名入面都有一個「臣」。因為冰島人會喺父或母嘅名字後面，加上d萡ttir（女）或son（男）嚟做姓氏，所以23位冰島足球員，全部都係「臣」！<br><br>蚊：巴西里約熱內盧奧運會將會喺8月舉行，但係因為伊蚊傳播嘅寨卡病毒喺當地肆虐，已經有唔少運動員宣佈退出，如果比賽移師冰島，相信佢哋一定會回心轉意，因為嗰度係冇蚊嘅！<br><br>   <br>維京：冰島人是維京人的後裔，佢哋擊敗咗英格蘭之後，球員球迷一齊拍手吼叫嘅慶祝動作，據說都係嚟自維京傳統，唔知將來仲有冇機會見到呢種特別嘅慶祝方式呢？<br><br>資料來源：LandLopers、FIFA<br>記者：陳國棟</p></body></html>