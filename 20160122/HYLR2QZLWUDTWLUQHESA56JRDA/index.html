<html><header><meta charset="utf-8"><title>超蓮G.E.M.爭上契李蘊懷孕5個月預做星媽</title></header><body><h1>超蓮G.E.M.爭上契<br>李蘊懷孕5個月預做星媽</h1><p>李蘊與有米老公羅章冠結婚七個多月，火速造B成功，昨日李蘊首度肚凸凸出席活動，宣佈已懷孕五個多月，並笑言做了星媽，BB在肚內已要與她一起工作。兩個閨蜜超蓮與G.E.M.比準媽媽更興奮，已認頭要做契媽。</p><p>李蘊入行11年、24歲的她去年6月與內地才俊羅章冠秘密註冊，到今個月初，她的兩個閨蜜何超蓮與鄧紫棋（G.E.M.）到海南島出席其婚宴才揭破婚事，之後李蘊更暗示雙喜臨門有猴B。李蘊早年因與超蓮及G.E.M.同用一化妝師而建立親密友誼，故她前晚宣佈有B喜訊，也要拉埋好姊妹齊齊公佈，三人同步各自在Ig貼了一幅攬到實的相片表示有喜，超蓮及G.E.M.已認頭做契媽，李蘊昨日又貼了一張BB超聲波相，留言：「其實我細個好鍾意啜手指，BB咁快就學媽媽真係可愛！」</p><p>影大肚寫真</p><p>準媽媽李蘊昨日身穿白色貼身裙，到將軍澳出席賀年活動，肚凸凸的她又攞揮春又整湯圓，出入都有工作人員扶住，相當謹慎小心。李蘊之後坐下接受訪問，問到老公是否很開心，她說：「有BB一定開心，我哋註冊時已經決定隨時生B，好好彩一、兩個月就有咗。目前陀B二十一周，預產期5月尾，已決定喺香港生B，不過就唔講今胎生仔定女，我唔止生一個，希望最少兩個，生三個都OK，因為想30歲前完成結婚生BB，目前24歲，就嚟25歲，睇吓可以完成幾多。」</p><p>對於身形有變，李蘊笑言是多了肚腩，已構思拍攝大肚寫真，問到火速做人太太及做媽媽，跟以前有甚麼大分別，童星出身的她笑言腹中BB比她更早上台做明星：「好特別，平時一個人上台，𠵱家兩個人，我同佢講咁細個就出嚟做嘢。向來習慣早睡早起，𠵱家仲會瞓晏覺，飲食就要少少戒口，清淡、唔辣、唔濃就OK，亦冇特別食補品。」<br>問到前晚跟超蓮飯敍，啟山也在場，會否找他做契爺，李蘊說：「當然唔係喇，霍生係放咗工先嚟，佢食咗個沙律就走，我哋都想見佢，大家係朋友，佢都有恭喜我。」李蘊再為超蓮否認戀情：「好多男仔都追佢，講唔晒！」</p><p>超蓮想陪產</p><p>而一早知李蘊懷孕的超蓮與G.E.M.早已認定做契媽，超蓮昨日接受本報訪問，在電話中說：「我本身已有一個契仔同契女，佢生咗出嚟，我會錫到燶，佢𠵱家食嘢好怪，鍾意食水餃，以前唔食，食嘅味覺唔同以前，我𠵱家會填飽佢個肚，等我契B肥啲。佢拒絕我入產房，我想睇人生B嚇吓自己先。」<br>此外，李蘊的紅娘甄詠珊前晚在銅鑼灣出席電影首映，她說：「近日同佢食咗餐飯，我哋食咗好多嘢，大家都好胃口，大家有開心事傾。」談到好友造人成功，她說：「等佢公佈，好筍盤梗係要介紹畀好姊妺，開花結果就開心，當然想佢開枝散葉，自己密密賺錢儲大利是畀佢，想同佢BB上契。」<br>採訪：羅慧敏、卓寶花<br>攝影：仇志德、沈健程</p></body></html>