<html><header><meta charset="utf-8"><title>馮仁昭四圍超：群星鬥放閃林嘉欣騷胸最搶 - 馮仁昭</title></header><body><h1>馮仁昭四圍超：群星鬥放閃<br>林嘉欣騷胸最搶 - 馮仁昭</h1><p>林嘉欣、梁家輝、張智霖、袁詠儀、楊千嬅、丁子高、吳業坤、蘇麗珊同游學修等，為咗宣傳源自首爾嘅「LED玫瑰燈海園」將會喺中環海濱公園點亮，成為世界巡迴首站，齊齊幫主辦單位影咗輯好靚好sweet嘅相，配合拍攝主題就係「Light Your Love讓愛發光」，每張相都會有一位手執白玫瑰燈，代表純潔嘅愛。<br>張智霖夫婦同楊千嬅兩公婆分別鼻貼鼻影相，而新一代女神蘇麗珊雙手攬住男友再輪流互錫，隔住芒都覺得甜。不過最吸睛嘅一定係林嘉欣，事關喺相入面閉目開懷笑住影相嘅嘉欣，着咗件超級Deep V嘅衫影相，真係好索！<br></p><p>坤哥變小男孩</p><p>另外，啱啱喺樂壇頒獎禮橫掃新人獎嘅吳業坤，今次同最愛嘅媽咪一齊影相，坤哥企喺媽咪身邊仲即刻變咗個小男孩，依偎住媽咪身邊，單親家庭長大嘅坤哥話：「媽媽一個人無條件咁湊大我同妹妹，佢永遠係我最大嘅後盾。」<br>撰文：馮仁昭</p></body></html>