<html><header><meta charset="utf-8"><title>中環在線：長和樓神嫌小精靈阻住晒 - 李華華</title></header><body><h1>中環在線：<br>長和樓神嫌小精靈阻住晒 - 李華華</h1><p>Pokémon Go喺香港一推出即掀起熱潮，無論大人細路、明星、議員都化身為小精靈訓練員，不過唔係人人都鍾意小精靈喎，好似長和地產（1113）「樓神」趙國雄，佢一講起小精靈就變嬲嬲豬，鬧人阻住晒！<br>趙國雄噚日出席活動被人問到旗下商場會唔會做promotion方便市民捉精靈，佢竟然即刻say no，仲呻咗一輪。話說樓神平日多數坐私家車出入，周一走去坐港鐵，喺尖沙嘴站遇到好𤷪嘅經歷，「有人掛住玩，慢慢行阻住晒，想過佢頭，又突然停咗喺度，搞到差啲撞到我！」睇嚟樓神似係趕時間過海先搭港鐵，俾人阻住搞到佢嬲嬲豬。<br>至於會唔會搞promotion，佢就認為搞唔搞啲人都會嚟商場捉精靈，即使人流增加，啲人都只係掛住玩，唔會消費，「商場最緊要消費，人流多咗，唔買嘢都冇用，仲會阻住商場做生意」。佢反而考慮喺商場放告示牌，叫人唔好掛住玩Pokémon Go呀。<br>另一大地產商就唔係咁睇嘞，新地（016）旗下觀塘apm就派出商場保安人員充當大使，溫馨提示訓練員捉精靈時要注意安全。<br>新地「樓神」雷霆笑住話，雖然自己冇玩，但屋企人玩緊。新地代理助理總經理胡致遠順便sell樓盤，話如果喺元朗Grand YOHO發現小精靈一定會通知大家。<br><br>李華華<br>mailto:LiWaWa@AppleDaily.com</p></body></html>