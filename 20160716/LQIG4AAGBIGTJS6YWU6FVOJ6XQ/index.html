<html><header><meta charset="utf-8"><title>重亞視味無綫拒簽？　張文慈認主動叩門失敗</title></header><body><h1>重亞視味無綫拒簽？　張文慈認主動叩門失敗</h1><p>無綫近年花旦小生大逃亡，為咗填補空缺，狂吸亞視藝人跳糟。<br><br>萬綺雯、陳煒、江美儀、田蕊妮等一班亞視出身花旦過檔都得到重用，套套劇都擔正仲好有發揮；小生方面，陳展鵬加盟無綫後都得到唔小機會，就連前「六合彩之子」蔡國威都成功加入，不過反而前張文慈（Pinky）就連番主動搭路都被拒，有指話佢陣亞視味太濃，加上同類女演員太多。Pinky今年3月都亮相無綫節目《男人食堂》做嘉賓，大方撐場。<br><br>問Pinky主動向無綫自薦被拒？佢昨日回覆《蘋果》時直認：「大約一年多前，的而且確我係有主動叩過門，畢竟演員係要主動啲，畀機會自己，唔得都冇壞，或者我有未夠好嘅地方。」叩門失敗，Pinky話唔失望：「平常心。」Pinky都享受依家自由身，佢話：「咁多年都係咁，我內地都有穩定工作。」Pinky昨日仲為港台開工拍劇，大過戲癮。<br><br>Pinky被周刊重提17歲遭男友迷姦，不過佢近年信咗基督教，人都開朗唔少，其實佢成日都有喺見證分享自己經歷，Pinky大方話：「我唔介意畀人講以前啲嘢，過咗去嘅事真係我以前一部份，我唔會否認，人應向前唔應該諗番過去，信主真係令我改變好多。」</p></body></html>