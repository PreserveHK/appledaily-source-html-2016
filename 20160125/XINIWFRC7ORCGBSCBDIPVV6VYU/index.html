<html><header><meta charset="utf-8"><title>森美窗外落雹Suki帶女試溫群星變雪條</title></header><body><h1>森美窗外落雹<br>Suki帶女試溫<br>群星變雪條</h1><p>寒潮襲港，天文台昨午錄得市區氣溫3.1℃，是59年來最低溫度。面對寒冬，藝人如徐淑敏（Suki）和莊思敏等都寧願留在家中取暖，Suki只讓女兒在花園耍樂感受有幾凍。森美在元朗家見到窗外落雹，雖然表現興奮，但昨早他跟何佩瑜（Jeana）均要出外工作，凍到牙關打震。何超蓮昨更凍到生病，未知其緋聞男友霍啟山可會呵番？</p><p>香港昨日多區氣溫均只有4℃或以下，更出現落雹、結霜情況，不少藝人因為怕凍而留在家中取暖，但亦有不少藝人如森美和Jeana等仍要出外工作。家住大埔比華利山的徐淑敏，原來有輕微感冒，為免自己及3個女兒冷親，昨日寧願留在家中，就算女兒在花園耍樂，也要囡囡做足一切禦寒措施。<br>Suki昨說：「今日太凍，唔會帶小朋友出街，但我都想畀佢哋感受吓有幾凍，所以畀佢哋喺花園玩咗一陣。」<br></p><p>梁兆輝大帽山睇霜
</p><p>由於天氣太凍，幼稚園和小學今日均宣佈停課，Suki大女Vianna和二女Renee聞得不用返學均表現得開心興奮。已有四子女的徐子淇對今日不用上學深表關注，她昨在Ig留言：「因為太凍，明天不用上學。我不記得曾試過因為太凍而走堂！媽媽們和小孩們可以留在家中弄熱朱古力……」家住西貢的梁健平，昨日從寓所開車時首見結霜；而家住元朗的森美，昨早在Instagram上載短片並留言：「我元朗家落……雪」令網友信以為真。事後森美在電話中解釋說：「係落雹唔係落雪，我講落雪開心啲，都聽到撻撻撻聲，見到冰粒跌落嚟。開心嘅地方係唔使排隊塞車上大帽山睇結霜，直頭有落雹細細粒，希望唔好凍親人就OK。」昨早森美在中環出席維特健靈單車活動，凍到牙關打震，Jeana亦衣衫單薄在荔枝角為電影《導火新聞線》拍攝外景。Jeana說：「人人今日都匿埋屋企暖笠笠，我就企街凍冰冰，仲要拍足一日。」<br>不少人昨日上大帽山睇結冰和結霜，港台DJ梁兆輝昨日凌晨做完節目後，亦專程上大帽山睇結霜，他說：「塞咗成個鐘見唔對路，又大雨又急尿又冇廁所，我哋未上到最頂就放棄。」何韻詩就於facebook呼籲大家不要上山。<br></p><p>區瑞強向長者送暖</p><p>黑妹李麗霞和區瑞強昨日選擇向上水獨居長者派發禮物包送暖，黑妹說：「啲老人家好開心，佢哋行動唔係好方便，所以我哋送暖行動。」另外，何超蓮昨在Ig上載照片說自己病倒，家住貝沙灣的莊思敏留在家中被竇避寒睇劇本。<br>採訪：比華利、皓騫</p></body></html>