<html><header><meta charset="utf-8"><title>隔牆有耳：劉鳴煒package　晚年「餐搵餐食」 - 李八方</title></header><body><h1>隔牆有耳：<br>劉鳴煒package　晚年「餐搵餐食」 - 李八方</h1><p>新一代男神劉鳴煒MW出任副主席嘅智經研究中心，昨大談退休package，除咗建議放寬長者申領綜援同設立公共退休金，仲提出唔少商界表明反對嘅取消強積金對沖建議。MW為咗更有效推廣智經嘅退休package，仲叫同事設計咗卡通短片及網上遊戲，畀大家預視晚年。<br>MW邀記者代入佢身份試玩，要答平日搭乜交通工具、放假做乜等。有記者幫佢揀放假去日本，MW笑言：「我講咗話去少啲日本㗎喎！」最終喺記者代答下，佢嘅晚年係「餐搵餐食」。MW自爆試玩過，由於答問題時較保守，所以晚年比「餐搵餐食」好，強調呢個遊戲冇科學根據，旨在畀大家玩吓。<br>會後有女記者主動要求同男神selfie，佢答允之餘仲同女記者好好傾，見有人身上寫有「LTU」（立陶宛縮寫）外套，即問「呢件褸喺北歐嗰度攞返嚟？嗰度好凍喎」，令女記者都讚佢「犀利喎，咁偏僻嘅地方你都識」，佢就回應「係呀，多謝多謝」。</p></body></html>