<html><header><meta charset="utf-8"><title>笑到最後：領展目標價100元 - 高明</title></header><body><h1>笑到最後：<br>領展目標價100元 - 高明</h1><p>梁振英早前接受傳媒訪問時忽然批評領展（823），口講「政府無意進行回購」，但實質應該係想用「語言偽術」，來暗示政府可以買股票嚟「罰」領展。<br>如果政府想買領展買到停牌私有化，第一個問題當然係錢，因為領展股票喺市場上任買任賣，一般基金增持，另一方覺得價啱，唔會令股價升幾多。但係政府買就唔同，政府一話買，就即係已有既定立場，其他領展股東知你一定要齊貨，先至可以完成到政治任務，會唔會平賣俾你？<br>每一個浪，都會有一隻象徵性股票，對上一個浪，就係濠賭股同騰訊（700），而後者仲未玩完。<br>通常呢啲浪，股價要炒到一啲整數先肯收手，例如十或者百，政府話買到私有化領展嘅話，就會成為英國脫歐後奇葩，平日捱貴租嘅商戶都會炒埋領展一份博政府收購，領展股價上100蚊並唔出奇，屆時領展市值將超過2,000億元。<br>一旦股價升一倍，即係股息率少咗一半，由接近4厘跌到2厘，管理層自然會有壓力去提升租金，彌補下跌嘅股息率，以向股東交代。而呢種壓力有可能嚟自潛在領展大股東嘅政府，因為政府花過千億元公帑買返嚟，唔諗住回本都冇可能補貼。即使政府係領展大股東，加租都係理性選擇。<br>最近領展前主席蘇兆明接受傳媒訪問時話，喺佢任內9年，商戶嘅租金同生意嘅比率維持不變，意思係商戶生意同租金同步上升，用這一點嚟為領展冇揸壓商戶辯解。如果政府溢價入市，唔理政府管理效率係點，唔想補貼就要加租，但政府冇創新意念幫商場升級，只可以喺現有商戶生意額不變之下劏佢哋，令佢哋賺少咗。<br>如果唔劏商戶，就只可以劏納稅人。選票考慮，估計最後都會犧牲屬於少數嘅商戶，就算唔加租，都冇可能回到過去嘅租金。<br><br>高明<br> http://fb.com/bigricetea <br>本欄逢周一刊出</p></body></html>