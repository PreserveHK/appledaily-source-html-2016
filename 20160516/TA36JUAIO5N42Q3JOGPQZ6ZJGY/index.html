<html><header><meta charset="utf-8"><title>一周兩件：國策推動炒北水 - 錢雋</title></header><body><h1>一周兩件：國策推動炒北水 - 錢雋</h1><p>新華製藥（719）喺場內有對應A、H股上市嘅醫藥瓣數當中，係最大折讓，嚟緊深港通，𥄫𥄫新華製藥好。<br>新華製藥A股（深：000756）現價折約13.36港元，H股4.55元，比A股折讓66%，係場內有深A對應嘅H股當中，新華A、H股折讓排第三，而行家麗珠醫藥（1513），H股比深A股折讓，講緊得29%。</p><p>或受惠於深港通</p><p>又場內其他有滬A股對應嘅行家，白雲山（874）H股比A股折讓38%、復星醫藥（2196）11.7%、上海醫藥（2607）25%。新華製藥A、H股折讓勁吸引，嚟緊有深港通，有得博炒北水炒A、H折讓。再講，新華製藥家陣得0.9倍PB，上邊白雲山同復星，PB喺兩倍樓上，上藥PB，亦講緊1.2倍，新華製藥PB，又係至抵搞。<br>新華製藥啱啱派今年第一季成績單無耐，以中國會計準則，盈利同比增長42%，到2,030萬元人仔，有個靚仔開頭。又家陣內地醫療健康產業，佔GDP比重唔夠5%，同發達國家10%以上佔比，仲有距離。場內估計，連埋國策推動，呢一瓣到2020年時，市場規模上到10萬億元人仔。新華製藥本業當打，嚟緊日子，keep住有運行。<br>新華製藥4月以嚟，整緊個小型調整，下行通道底4.3元，有深港通消息之前，睇住呢個位冷灶兜轉，當新華製藥追番到最近磅嘅上藥1.2倍PB，都講緊要升37%到5.9元。又假定集團A股唔跟調整，keep喺現水位，新華製藥目標價嘅A、H股折讓，仲係講緊高達56%，仍然係A、H折讓最大嘅醫藥股。</p><p>錢雋<br>細價股專家<br>本欄逢周一、三刊出</p></body></html>