<html><header><meta charset="utf-8"><title>智取大市：測試最重要指標 - 晉佳</title></header><body><h1>智取大市：測試最重要指標 - 晉佳</h1><p>噚日港股奇差，走勢令人失望，小弟認為兩件事最重要，第一，判別未來一段時間係升市、跌市定上落市；第二，選股，務求可跌市抗跌、升市爆升，因基本因素理想、跌親都有人撈嘅股，就算估錯市，個市不斷跌，倉位都可能輸得冇咁甘。<br>選股近期已講得多，唔再覆述，今日講第一件事。<br>上一期略提以保歷加通道去量度目前港股處於咩狀況。經噚日一大跌，指數已處於保歷加中軸20532點同下軸19569點之間，如未來係升市，理論上恒指唔會觸及下軸，即快將見底，然後回升，技術上就會係一浪高於一浪，升市機會大，見22000點甚至更高。<br><br>如跌至下軸19569點後，指數冇進一步大跌，保歷加通道收窄，呢個就係上落市版本，雖後市難有大期望，但仍有不俗機會反彈至21000點左右，可以喺反彈市之中減持。<br>如跌市令保歷加通道擴闊，好明顯係跌市，只能等下一個嚴重超賣情況出現，先有機會見底，中長線需要轉為睇淡。<br>今次跌市關鍵位確係19569嘅保歷加下軸，但只能作判斷後市嘅重要分水嶺，而唔係當呢個係支持位。<br><br>晉佳<br> http://www.fb.com/advanceguy1 <br>本欄逢周一、三、五刊出</p></body></html>