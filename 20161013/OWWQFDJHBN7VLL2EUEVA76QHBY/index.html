<html><header><meta charset="utf-8"><title>邵美琪半生經歷情傷「奪麵雙琪」最轟動</title></header><body><h1>邵美琪半生經歷情傷<br>「奪麵雙琪」最轟動</h1><p>邵美琪(Maggie)，當年被譽為無綫最索花旦之一，由於五官「鬼鬼哋」，曾經俾劉德華讚過似希臘小仙女。事業上，Maggie雖未至大紅大紫，但當年喺劇中，女一女二絕對走唔甩。<br>事實上，對演藝事業稱唔上好大野心嘅Maggie，多年嚟，尋尋覓覓只係想搵命中注定Mr Right，可惜遇親嘅，唔係劈腿男就係花心漢，今時今日，感情都未見有着落。<br><br>戚其義　初戀男友<br>Maggie第一任男友，二人喺1985年相戀，拍拖6年後，因鄭伊健嘅出現而分手。分手後二人仍保持友好關係，戚其義所監製嘅電視劇，不時會搵Maggie演出。<br><br>鄭伊健　相戀8年<br>90年，已經係花旦級數嘅Maggie，喺劇集《燃燒歲月》夥拍細自己兩年、當時仍然係寂寂無名嘅鄭伊健，二人相識一年後熱戀。93年Maggie同伊健傳婚訊，伊健否認之餘，笑言預算喺97年娶Maggie，亦承諾會照顧女方一生一世。<br>可惜到99年，鄭伊健同梁詠琪(GiGi)合作演音樂劇《仲夏夜狂想曲》，擦出愛火，伊健32歲生日，GiGi被影到到西貢伊健屋企慶祝，引發「奪麵雙琪」事件。如今鄭伊健同梁詠琪都各自搵到另一半，但當年輸家Maggie，至今依舊係單身。<br><br>鄭倫光　同遊北京<br>同鄭伊健分手後兩年，Maggie被影到同圍村已婚大地主鄭倫光，雙雙到北京旅遊。有指二人喺機艙內，蓋上同一張被，相倚入睡，關係微妙。Maggie當時回應承認曾到北京旅遊，其他問題全部唔答。<br><br>黃德斌　拍劇撻着<br>06年，Maggie同黃德斌合作《火舞黃沙》而傳出緋聞，有指兩個經常喺眾目睽睽下，打情罵俏咬耳仔，但最終都係冇米粥。<br><br>施祖男　相距10年<br>08年，Maggie拍攝電影《機動部隊－同袍》時，認識喺法國長大嘅施祖男（Vinz），雖然男方細女方10年，而且施祖男知名度同女友相差一大截，但二人依舊相戀6年，直至舊年年初，有指施祖男背Maggie四圍識女仔，又洗女人錢，最終Maggie狠飛偷食男。</p></body></html>