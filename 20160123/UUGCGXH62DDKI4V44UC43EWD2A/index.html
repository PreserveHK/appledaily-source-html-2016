<html><header><meta charset="utf-8"><title>【我主場】毛記腦細扮工全直擊林日曦　真．心話</title></header><body><h1>【我主場】毛記腦細扮工全直擊<br>林日曦　真．心話</h1><p>《100毛》舵手林日曦，一張蒼白撲克臉生人勿近。因一個「毛記分獎禮」，忽然響朵，以為這名80後從此不可一世，但原來世事不可盡信表面。本報記者日前由朝到晚近距離訪問他，他一時大談自己和《100毛》其餘兩位掌舵人陳強和姚家豪（阿Bu），開會日日反枱，一時又肉麻細說太太蔡明麗（the pancakes）100分package，堅貼地。撰文：勞燕萍</p><p>講工作：兩位拍檔缺一不可</p><p>工字不出頭，現年35歲的林日曦7年前離開商台天比高，和陳強、阿Bu每人夾$2,000，創立「黑紙有限公司」，由原本3丁友規模，再演變成日後的《100毛》和現時擁有50多名員工的毛記電視。<br>林日曦，是作家、填詞人、創作人，近年加多一個「腦細」銜頭。身份多多，但生活卻異常規律，他說：「我每朝習慣5點鐘起身睇fb同新聞，喺屋企寫完專欄，8點半返到公司開門準備開會。」雖然毛記有3個老細，但每次只有林日曦浮面，拍檔隱形，林日曦抵死說：「懶囉，懶低調唔鍾意見人囉！」三個廢青步入廢中行列，又共事多年，理應少火氣多默契，但事實剛剛相反，他說：「我哋唔算好好朋友，只係啱傾嘅合作夥伴，鬧交？日日開會都鬧，但就對事唔對人，我哋唔會投票，總之拗到最後睇吓邊個最先放棄，不過阿Bu次次都係最先放棄，佢就好似一支KY（潤滑劑）咁。而我哋鬧完交就算，轉頭傾閒偈又傾得好開心。我哋三個性格一凹一凸，好似砌積木咁，缺一不可！」<br></p><p>俞琤現身眼濕濕
</p><p>對於《100毛》路線不時與廣告客戶期望有分歧，林日曦早已設有底線：「我份人比較衝動，見親客都幾乎反枱，所以我唔會見客，阿Bu就成日笑笑口，啲客見佢最開心。Sales詐型，由佢囉，總之好笑就會講，攞咗條命先算！」<br>毛記分獎禮，無疑是令《100毛》由小眾網媒步入大眾主流的一次分水嶺，對於商台前話事人俞琤，沒有現身商台叱咤頒獎禮，反而出席毛記分獎禮，俞琤畀足面，林日曦難免飄飄然：「哦！咁梗係勁啦，我覺得真係勁喎，佢（俞琤）係一個傳媒界咁勁嘅人，竟然肯嚟不等止，仲肯接受個獎。其實當佢覆我message話嚟嗰一刻，我已經眼濕濕！」<br></p><p>分獎禮劍指紅館
</p><p>林日曦受訪翌日，「網絡23條」二讀通過，靠二創、惡搞的毛記，當日在facebook聲言「殺入死亡直路……」惡法逼近，但林日曦的回覆是：「照做！」訪問時他更向記者透露開始着手籌備第二屆「毛記分獎禮」：「陣間會同同事傾研究場地嘅嘢，紅館會申請，會展Hall B、C同九展Star Hall都會諗，或者亞博館，雖然好遠，但原來大家都唔介意……不過其實一年後好多嘢都唔同，可能到時一個人都冇……𠵱家純粹只係落定book場。」</p></body></html>