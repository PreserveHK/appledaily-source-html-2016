<html><header><meta charset="utf-8"><title>吼小龍女約萬儀嘆串燒吳綺莉破戒　掃紅酒放背囊</title></header><body><h1>吼小龍女約萬儀嘆串燒<br>吳綺莉破戒　掃紅酒放背囊</h1><p>【跑馬地】真寒流襲港，香港前日經歷了59年來最低溫的一天，街上行人疏落，可是《蘋果》記者前晚8時發現單親媽媽吳綺莉，冒着嚴寒，駕車載女兒卓林及翁靜晶大女劉萬儀到跑馬地一串燒店食晚飯。<br><br>吳綺莉去年遭女兒卓林大爆她經常酗酒，情緒不穩，吳當時向女兒許下承諾「飲少啲」，但前晚記者卻發現她趁女兒與萬儀嘆串燒期間，獨自到便利店買了一支紅酒，匆匆塞入背囊，然後才折返座駕接女兒。</p><p>前晚8時許，本報記者發現吳綺莉偕囡囡吳卓林到跑馬地南亭日式串燒店晚膳，與翁靜晶情同姊妹的她，亦愛屋及烏，當晚請埋翁的大女兒劉萬儀食飯。其間記者目睹吳綺莉食至中途，忽然獨自步出串燒店，在店外神不守舍地來回行了幾個圈後，才步入對面的便利店，買了一支紅酒、零食和一本雜誌，秒速將紅酒塞入背囊後，便返回串燒店結賬。</p><p>稱女兒未過反叛期</p><p>其實去年3月，吳綺莉曾遭囡囡卓林大爆要日隊兩支酒和食安眠藥才能入睡，即使嘔吐後仍要喝，喝醉了便爆喊，卓林指母親試過酒後躲在廁所，而飲酒後情緒波動亦很大，母女更試過發生推撞。最後卓林決定報警拉阿媽，而吳綺莉亦因涉嫌虐女而被警方拘捕，兩母女關係一度緊張。為修補關係，吳綺莉當時曾向女兒承諾會「飲少啲」。言猶在耳，如今吳綺莉又被發現買酒。<br>當晚吳綺莉埋單離開食店後，匆匆上車吸了一支煙，便坐定定等囡囡和劉萬儀上車，只見吳綺莉和坐在車頭乘客位的卓林毫無芥蒂有講有笑。閒話家常後，吳綺莉便駕車直駛回大埔寓所。</p><p>事後記者致電吳綺莉，她坦言買酒純因為當晚家中有聚會，買酒只是招呼朋友，她在電話中說：「嗰日阿女話要同朋友整muffin（鬆餅），咁我咪做司機車佢哋出去，食完飯有朋友嚟我屋企傾偈，所以我咪買定啲酒同嘢食囉。講真如果我屋企有好多酒，就唔使出去買啦，我哋嗰晚五個成年人飲，你諗吓每人分得幾多，唔通夜晚同朋友聚會，叫佢哋飲普洱咩！」<br>問到現時和女兒關係是否有好轉？吳綺莉坦言女兒仍未過反叛期：「佢𠵱家10幾歲，始終朋輩會對佢影響大啲，有時真係教到嘔血，不過佢知我嘅性格，脾氣好惡，如果佢做嘢過份咗，會識得收，會去到一個位就唔敢再做。」</p><p>小龍女冷親請病假</p><p>前日教育局首次因寒冬宣佈幼稚園和小學昨日停課一天，雖然卓林已上中學，但由於這兩天和母親同樣凍到病，因此昨日亦要請病假，吳綺莉說：「以前喺加拿大、上海住咗咁多年，就算冬天落雪都未試過好似香港呢幾日咁凍，但係呢幾日，大埔都係得攝氏2度，我要着住條虧佬褲先瞓到覺，你哋嗰晚見到我，我入面着咗四件冷衫外加一件大褸，再着埋條虧佬褲外加牛仔褲先出到街，好彩我本身瘦底，其他人先唔多覺！<br>「卓林平時有跟鼎爺（李家鼎）學騎馬，前兩日佢去騎馬嗰陣，颳到好大風，嗰度有個溫度計，我見到個溫度已經去到零度以下。我企喺出面望咗一陣已經頂唔順，阿女話騎咗一陣塊面已經冇咗知覺。平時鼎爺要佢跳欄，但嗰日都話凍得滯唔使啦，可能嗰日感親吓，所以就有啲唔舒服！」<br>採訪、攝影：畢紹基、吳耀輝</p></body></html>