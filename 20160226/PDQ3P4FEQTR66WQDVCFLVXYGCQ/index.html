<html><header><meta charset="utf-8"><title>Money Walker：MPF中逆市奇葩 - El.</title></header><body><h1>Money Walker：MPF中逆市奇葩 - El.</h1><p>環球股市近月chok到暈，MPF表現慘烈係意料中事，不過想賺錢其實都唔係冇可能。根據晨星資料，中港MPF股票基金年初至今全線要蝕，而且蝕得相當甘。蝕最少嘅港股基金係永明首域強積金香港股票基金，但都要蝕一成。至於中國及大中華股票類別入面，表現最好嘅基金係東亞大中華股票基金，蝕9.02%。<br>中港MPF股票基金做得差唔係新鮮事，跌市時表現差就預咗，咁歐、美、日股MPF基金會唔會好啲？答案係相對蝕少啲，但唔少都蝕半成以上。不過筆者喺芸芸MPF基金入面卻搵到一類逆市奇萉，就係債券基金。<br>債券基金主要細分三類，分別係環球債券基金、港元債券基金同亞洲債券基金，當中以環球債券基金今年做得最靚，唔少年初至今都錄得3%回報。雖然有部份環球債券基金輸錢，但全部暫時都唔蝕多過1%，仍然跑贏股票基金，估計係同美國有機會暫緩加息，同埋歐洲央行買債有關。<br>港元債券基金回報雖然唔及環球債券基金，不過年初至今全部都唔使蝕，回報介乎0.22%至0.97%，喺呢個時勢已算相當唔錯，而且呢類基金好在唔涉及滙兌風險。至於亞洲債券基金，全線有大約1%回報，值得拍手。<br>MPF係長線，所以筆者認為唔需要因為跌市而急急沽晒股票基金。不過嚟緊幾個月，相信環球股市繼續波動，加上美國中期有機會宣佈唔加息甚或調頭減息，所以債券表現如無意外應該會做得好過股票。筆者建議大家在MPF新供款中，增加買入債券基金嘅比重。<br><br>El.<br>本欄逢周二、五刊出</p></body></html>