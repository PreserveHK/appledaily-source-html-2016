<html><header><meta charset="utf-8"><title>隔牆有耳：公民黨壓軸神級對話余若薇︰曾鈺成婚後開通咗 - 李八方</title></header><body><h1>隔牆有耳：公民黨壓軸神級對話<br>余若薇︰曾鈺成婚後開通咗 - 李八方</h1><p>公民黨今日搞黨慶賀成立十年，佢哋製作嘅《十年前後》公民對談，由10位政界猛人分5組對談，講香港大事、核心價值、議會崩壞，唔少參與對談嘅都係獨當一面、份量十足嘅猛人。</p><p>青年軍度橋</p><p>今次對談有好大反響，好似梁家傑同田北俊對談中，提出由泛民同商界合作推舉特首候選人，呢個建議平地一聲雷，連民建聯葉國謙都暗寸田少，叫大家諗吓究竟田少係咪代表商界。咁掂嘅十人對談組合係邊個度？原來係由曾參加立法會直選、公民黨總策劃幹事余冠威提出，佢話今次陣容有吳靄儀對梁國雄、梁家傑對田北俊、關信基對黃之鋒、靚女楊雪盈對男神鄭達鴻、仲有最新一集嘅余若薇對曾鈺成「神級對話」，肯定有話題，不過要搵齊人一啲唔易，余冠威話好彩所有人都肯接受訪問，仲將原本睇落好似好悶嘅話題，帶起得好好睇。<br>余若薇（Audrey）同八方講，當日返立法會同曾鈺成進行呢場對談，曾鈺成開始時顯得有啲避忌，但越講越放。Audrey話離開咗議會三年幾，覺得曾鈺成變得開通咗同豁達咗，「唔知係咪佢結咗婚，佢個人都變咗。」曾鈺成亦喺對談中話，如果泛民今年9月立法會輸好多議席，社會同議會會失去一國兩制必要嘅反對力量，話對香港唔係好事。<br><br>李八方<br> http://pf_lee @appledaily.com</p></body></html>