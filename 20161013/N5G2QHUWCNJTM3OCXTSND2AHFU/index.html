<html><header><meta charset="utf-8"><title>鋤Dee會一晚千萬上落鄭裕彤孖富豪由晚玩到朝</title></header><body><h1>鋤Dee會一晚千萬上落<br>鄭裕彤孖富豪由晚玩到朝</h1><p>鄭裕彤(彤叔)在香港超級富豪中輩份雖高，但他卻喜歡與後輩的中港富豪一齊「鋤Dee」飯局，他曾在訪問中提及鋤Dee有助腦部記憶及廣交朋友，他在自傳亦提過愛牌局，但不會瘋狂賭博：「如果你賭得比我精，我唯有迴避一下，甘拜下風。儘管我有機會贏，但我深明運氣不會永遠有，我雖然是澳門娛樂公司主席，但入賭場我也不賭，我知道永遠都是莊家贏的。」<br> <br>彤叔是鋤Dee會的首領人物，其他鐵腳有「大劉」劉鑾雄、楊受成、恒大地產主席許家印，以及有「重慶李嘉誠」之稱、中渝置地主席張松橋等。據可靠人士報料，鋤Dee飯局多在灣仔皇朝會、遊艇上、大劉或彤叔家中舉行，一個星期聚頭兩次。由於彤叔愛鋤Dee，高峰期試過一星期開足4、5次啤局，眾富豪的「Dee腳」由下午3時開局，玩到翌日早上6點才散。<br> <br>早期他們愛玩鋤大Dee，每輸一隻注碼大概為一萬元，曾試過一晚有一千萬上落，要開支票結算。直至近10年，鋤Dee會轉玩「鬥地主」，曾與彤叔交過手的富豪透露：「彤叔記牌好叻，鋤Dee記得晒仲有咩牌未出，就算玩鬥地主，佢記唔晒啲牌，自己冇『鬼』喺手，都炸咗先，好博，真係佢『沙膽彤』本色。」萬一遇上運氣不佳，彤叔都不會發脾氣，但就會要求換一副新牌。<br> <br>另外，玩具大王蔡志明與彤叔相識逾20載，不時定期飯局聯誼，蔡志明接受《蘋果》電話訪問時透露彤叔是他很敬重的長輩，不時獲彤叔邀請開局：「不過我唔想贏朋友錢，我去睇多，唔會落場。佢哋成班一個禮拜會有一、兩次鋤Dee局。」提到鋤Dee注碼，蔡志明笑言不方便透露：「佢哋睇心情，有時大啲、有時細啲，銀碼我見過一晚有300、400萬上落，佢哋贏咗、輸咗都唔會特登要開支票，會記低個數。佢哋個個都係富豪，都唔係話鬥嬴錢，大家都咁多錢，都係鬥下牙擦。」<br> <br>蔡志明從彤叔鋤Dee情況中，看到對方「牌品好人品自然好」，他說：「佢鋤Dee除咗運氣好，又識數牌，亦都好叻心理戰。佢喺賭枱同平時一樣，都係好好人，絕對唔會火爆，我就冇見過佢發脾氣，佢輸咗被人炒最多唔出聲，隔一陣又會講番笑，有時大家有少少拗撬，佢會做和事老；有朋友需要錢銀周轉，佢都會幫，當然用嚟賭錢佢就唔幫啦。」<br> <br>眾「Dee友」聚首一堂，除了聯誼，更會爭取機會向彤叔請教如何做生意：「我哋成班有時問下彤叔生意有咩大計，佢會幫我哋分析，有佢叫大家『去馬』，個心會定好多，佢亦都會叫我哋一齊去投資，例如上市抽新股投資。」</p></body></html>