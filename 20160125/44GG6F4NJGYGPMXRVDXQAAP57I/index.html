<html><header><meta charset="utf-8"><title>新界又起風雲（添馬男） - 添馬男</title></header><body><h1>新界又起風雲<br>（添馬男） - 添馬男</h1><p>最近新界忽然又成為政治火藥庫，早前新界王劉皇發身體欠佳，就傳出有其他勢力要求他交出鄉議局立法會功能組別議席，發叔挑通眼眉，嗱嗱臨交棒予劉業強，跟手就發生立法會「等埋發叔」蝦碌事件，究竟係假蝦碌定真發圍，大家都睇唔通。冇耐就出現鄉紳醞釀組織新界黨，2016立法會選舉就快到，擺明唔想同民建聯合作，如果真係分道揚鑣，新界西至少有兩席危危乎。同一時間套丁案審結，涉案鄉民被判刑，而上周有新網媒報道劉皇發套丁發達。唔知點解，上述情節似曾相識。</p><p>或有人欲清除鄉議局勢力
</p><p>2011年曾蔭權政府任期最後一年，同樣爆發清拆新界僭建問題，本來只是申訴專員批評，政策局大可不理，但奇就奇在發展局忽然勇武，要一視同仁處理新界僭建，贏盡掌聲。而僭建更無端成為衡量政治人物道德的最高標準，689就是利用僭建打敗大熱唐英年，唐原本挑選的政務司司長林瑞麟離開政府，而政務司司長一職就落在時任發展局局長，也曾向傳媒表示會退休的林鄭月娥手上。之後一切大家都見到了，不單止清拆新界僭建不了了之，更推倒原本訂下新界東北「官地收回」模式，政府一年之間又變回新界既得利益保衞者。僭建問題一度夾到劉皇發無氣唞，因為佢一路同政府有偈傾，但政府忽然揮刀劈向自己政治盟友，他變了兩邊不是人。<br>𠵱家忽現又爆套丁問題，新界鄉紳相信一定會趁機發難，指摘建制派無法維護新界利益，提出組黨訴求及夾擊鄉議局，同幾年前新界僭建問題一模一樣，令人懷疑是否一直有政治力量希望改組新界利益集團，清除傳統鄉議局勢力，扶植另一班更聽話、政治上更靠得住的代理人？而政府就配合出手用政策去搞。<br>但在發叔交棒後，係唔會咁容易俾新界社團聯會及民建聯取代鄉議局，而呢場角力已在區議會選舉見端倪，立法會就更白熱化。問題是挑撥新界內訌，只會製造兩敗俱傷的殘局，新西梁志祥、陳恆鑌連任有危機，而鄉紳未必贏到兩個位，甚至可能雙方均高票落選。如果在今年立法會選舉中建制派大敗，689就要孭大鑊了。因為佢在區議會已經衰一鑊，佔領運動後仍沉迷政治鬥爭搞大學生、批《學苑》、介入港大副校長遴選，令社會分裂擴大，間接幫傘兵助選。<br>林鄭當年憑搞僭建上位，會否故技重施，再一次借打新界佬對付套丁上位，不得而知。雖然她早前在《文匯》、《大公》訪問中表示會退休，不會留下，但當年她一樣向《蘋果日報》表示退休，結果咪又係成功當上政務司司長。政客訪問不能作準，一日大局未定，一日都有可能打倒昨日的我。如果真係官到無求，就應該站在民意一邊，點會為全民退保高調砌自己朋友周永新教授，得罪社福界，砌泛民鉛水事件，撤回網絡廿三條又用彈弓手，如果真係官到無求，又何來咁多政治計算呢？<br><br>添馬男</p></body></html>