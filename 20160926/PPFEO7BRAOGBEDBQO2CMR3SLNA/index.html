<html><header><meta charset="utf-8"><title>中環在線：太古為唐偉邦開新post - 李華華</title></header><body><h1>中環在線：太古為唐偉邦開新post - 李華華</h1><p>原本做緊港龍航空行政總裁（CEO）嘅丘應樺挑戰自由黨立法會航運交通界議員易志明失敗，做唔成立法會議員，咁點呢？聞說公司內部上星期有決定，丘應樺返番去港龍做CEO，而幫佢做緊署理CEO嘅唐偉邦（James）將於下月中調去做太古集團公共事務董事。<br>太古集團一向都冇公共事務董事呢個職位，似係因為今次立法會選舉輸咗所以開個新位，搵人專責幫成個太古集團同社會各界搞好關係。James係國泰航空（293）Management Trainee出身，做過唔同職位，做港龍署理CEO之前，係國泰公關部阿頭。<br>不過，要負責成個太古集團嘅公共事務工作唔係話咁易。第一，太古係英資，香港回歸19年，太古如果希望有番昔日港英政府年代嘅話語權，基本上冇乜可能，家陣財經界已經講緊中資勢力強過華資，更何況係英資？呢個任務本身有難度，你睇九倉嘅易志明大比數（127票）贏到丘應樺（42票）就知喇。<br>第二，太古集團旗下有多間實業公司，包括太古地產（1972）、國泰等，佢哋有自己公關團隊，James要同佢哋嘅公關合作得好有默契先得囉，好在James出名容易相處。<br><br>李華華<br>mailto:LiWaWa@AppleDaily.com</p></body></html>