<html><header><meta charset="utf-8"><title>職場慧眼：灰到盡頭小護士（上） - 張慧敏</title></header><body><h1>職場慧眼：灰到盡頭小護士（上） - 張慧敏</h1><p>「畢業頭幾年我在地獄的政府醫院做，壓力大要追更，同事不滿士氣低落。人工再高都要走，申請轉去衞生署做。中間為興趣，去咗做大學研究護士，真的輕鬆好多，同事少，氣氛好，忙到要OT都開心，但人工少咗接近三成。最近終於到衞生署返工，但我極之不開心。政府工作死板，全個office是老餅。雖然得閒冇嘢做，但老細睇書上網乜都唔畀。只可以呆坐等收工。老細又老又固執，唯一一次遲咗五分鐘到，佢已經在走廊等我，我覺得佢好煩，好似幼稚園咁乜都管住晒，又冇私隱，又唔尊重人。呢份工人工高返，我為咗可以升職讀緊碩士又要養一家七口，返研究份工真係儲唔到錢。呢份冇咁手緊，我又嚴重心情低落。我已經灰到返工唔出聲唔傾偈唔上網唔玩電話，食飯自己一個人食，真係好孤單。<br>做私家醫院，人工最高，但要輪更。做政府醫院，人工中，但要輪更。做研究，冇錢開飯。做衞生署，鐵飯碗，個個叫好，但冇目標，冇希望。一年後按道理可以調去另一個部門，但佢到時唔調你都冇計。我只剛開始做，已經日日望日曆諗幾時到一年。唔通真係後生唔捱得？真心希望你可以教教點醒我！」<br>答之前我先要話你知，我花了成個鐘整理你長篇大論重複不斷埋怨的來文！你說你灰到盡頭，我越睇越激氣！明明是你不成熟不負責任的思想決定及行為，做人做事只顧自己利益只顧自己所想所好為依歸，對工作對崗位對行業都全不尊重，你一手造成你的灰到盡頭，和其他人完全無關！身在福中不知福任性的你，是否真的想又頂得順我單刀直入的教導和點醒？<br><br>張慧敏<br> http://www.facebook.com/HKcareerdoctor </p></body></html>