<html><header><meta charset="utf-8"><title>因病容貌有變　狂收惡毒留言薛芷倫忍足5年　控訴網絡欺凌</title></header><body><h1>因病容貌有變　狂收惡毒留言<br>薛芷倫忍足5年　控訴網絡欺凌</h1><p>「Ball后」薛芷倫（Fanny）當年靚絕社交界，惟她於09年因患乳癌，之後進行的藥物治療，令她患上皮膚潰爛。抗癌成功的薛芷倫積極重投社交圈子，愛在微博分享生活點滴，卻遭到人數過千的內地網民，以詛咒及惡毒言詞留言欺凌。薛芷倫啞忍困擾5年終於開聲還擊，揚言一隻獅子不會為着一群羊的意見而睡不着，指癌症康復者應該獲得支持及同情。</p><p>現年52歲的大生銀行後人馬清偉前妻薛芷倫，曾華麗美艷靚絕上流社會，更被封為「Ball后」，二人於04年離婚，09年薛芷倫確診乳癌，人生之路可算崎嶇。她與死神交手，無懼癌病，最後抗癌成功，但因化療及藥物治療引起的併發症，令她五官外貌大不同，下巴變得越來越尖。<br>容貌雖變，但無改她愛熱鬧、愛扮靚的花蝴蝶社交生活，薛芷倫開設微博與網民及友人分享生活點滴，昨日她在微博貼上她模特兒年代的黑白靚相，更爆出飽受網絡欺凌已5年：「網絡世界乜人都有，支持鼓勵我的網民朋友，我在心中感受到，至於以詛咒他人為己樂的網民，用惡毒言詞批評我樣貌的網上霸凌，我對你們只回應一句：一隻獅子不會為着一群羊的意見而睡不着吧！ 」</p><p>「網民話我扮病」</p><p>原來薛芷倫多年飽受網民的人身攻擊，昨日終於忍不住在微博還擊，本報記者昨日致電她瞭解內情：「自己有開facebook、Instagram同微博，頭兩樣都係朋友多，但微博睇番佢哋用詞應該係內地人，其實件事發生咗4、5年，留嘅說話非常難聽，都係批評我樣貌嚇死人、叫我唔好行出街、話我扮病做藉口其實整容失敗，問我照鏡會唔會嚇親自己，試過一日可以有幾千條呢類留言，我之前睇到唔開心，會逐條delete，有朋友叫block對方、叫我閂微博。」</p><p>薛芷倫經過深思熟慮，決定不會逃避唔玩微博：「我覺得自己唔係藝人，亦冇傷害任何人，點解要承受呢啲批評？佢哋覺得樣唔啱睇、唔鍾意，其實可以唔睇。我覺得佢哋係羊群心理，一個話，之後就有人跟住話，我𠵱家唔會再delete佢哋留言，我嘅人生唔係做呢啲無聊嘢，佢哋應該係要支持同情，唔係批評癌症康復者。」在薛芷倫的微博留言中，有大量惡意人身攻擊，但當中亦有人為她發聲，解釋她容貌有變皆因藥物的副作用所致。</p><p>強烈否認整過容</p><p>在抗癌道路上，薛芷倫接受化療後及剛完成5年的藥物治療，其間卻因患上Stevens-Johnson Syndrome（史蒂芬斯強森症候群）後遺症，身體及口腔潰爛，令薛芷倫的外觀上亦起了重大變化，當中V面及尖下巴在多年來令人懷疑她整容，薛芷倫再次強烈否認：「我係因為藥物影響我個樣，人係會水腫，加上𠵱家好多皮膚緊緻療程咪變成咁。其實我塊面不嬲都細、下巴都係細細，我從來冇做過開刀整下巴，同埋我年紀都唔係20幾歲細路女，下巴鬆有幾奇。」<br>採訪：唐如</p></body></html>