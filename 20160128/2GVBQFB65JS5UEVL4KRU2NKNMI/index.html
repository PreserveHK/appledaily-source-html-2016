<html><header><meta charset="utf-8"><title>馮仁昭四圍超：阿B冼國林進軍娛樂台　志偉唱反調 - 馮仁昭</title></header><body><h1>馮仁昭四圍超：<br>阿B冼國林進軍娛樂台　志偉唱反調 - 馮仁昭</h1><p>鍾鎮濤做總監、冼國林投資15億人民幣喺廣東開嘅「好娛樂頻道」，噚日喺紅磡海逸君綽酒店搞記招，有唔少圈中友好撐場，冼國林新愛將周嘉莉就「露底」贈興，而有傳掛住拍拖被雪藏嘅陳嘉桓就露背上陣。台上嘉賓都係講恭喜說話，惟獨曾志偉唱反調，好抵死咁話：「一睇就知呢個電視台係黑暗喇！不過我都考慮出吓唱片先，譚詠麟唔係話唔攞獎咩？健仔個獎keep好啲，梅艷芳啲獎拍賣百幾萬㗎！」<br>呢個頻道有乜嘢特色？總監阿B話：「市場好大，內地點擊率有十億以上，我哋嘅優勢係有廣東話製作，推動電影歌曲同藝人，係一個好好平台，一個廣東省就有過億人口。」</p><p>3月有節目睇</p><p>至於睇呢個頻道使唔使錢呢？投資者冼國林話：「頻道已經運作緊，大家可以喺手機、電腦、平板電腦睇，3月份就有節目播喇。收費有唔同方法，網劇頭十集唔使畀，之後要畀，市場有我哋都會做，同埋有優惠價。」<br>同場嘅過氣情侶朱慧敏同彭懷安（Eddie），𠵱家佢哋只限於生意上嘅拍檔，訪問都係各自各講工作，講到翻撻嘅可能性？Eddie話：「一切隨緣喇！」而憑良心講真話，得罪新老闆司榮彬慘遭雪藏嘅蔡國威話：「自己噚日先落機，唔知亞視發生乜嘢事，有同事話未收到12月份薪金，情況都令人擔心，管理層要解決事件，如果入咗數，藝員科會講聲，但我就未收到通知囉。」<br>撰文：馮仁昭</p></body></html>