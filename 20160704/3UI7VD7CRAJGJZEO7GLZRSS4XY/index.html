<html><header><meta charset="utf-8"><title>隔牆有耳：點解次次激進事件冇被拉？　「霸氣」皇上：梗係走啦 - 李八方</title></header><body><h1>隔牆有耳：<br>點解次次激進事件冇被拉？　<br>「霸氣」皇上：梗係走啦 - 李八方</h1><p>熱血公民「皇上」黃洋達嚟緊預料再戰立法會九龍東，上屆差少少就入局，今屆再戰，唔知有乜勇武行動作招徠，但佢嘅抗爭模式同手法，肯定成焦點。佢出席有線電視嘅《政壇單打》節目時，就同喺九東競逐連任嘅民主黨胡志偉就此激辯，仲一度被質到欲語無言咁！</p><p>胡志偉轟冇抗爭道德</p><p>節目開始無耐，主持人就大爆皇上拒絕同打算選九東嘅快必譚得志同台較量，皇上解釋同佢「冇乜討論價值」，仲強調話係睇唔起佢喎。<br>去到埋牙階段，被主持人問到點解成日啲激進事件都拉唔到佢，皇上好有氣勢咁反駁：「梗係走啦，大佬，做乜俾佢拉呀？」佢解釋，每個人能夠承擔嘅後果唔同喎，而佢嘅責任呢，就係要帶領抗爭者「逃離現場」，被胡志偉批評作為政治領袖，唔肯承擔。<br>皇上就回應話：「我要承擔嘅責任，係安排佢哋（抗爭者）安然離場。」又話領袖要「教育到群眾、保護到群眾」，唔可以坐喺度俾人拉。<br>胡志偉聽到呢度火都嚟，連珠炮發斥對方：「你作為一個領袖，係企喺後面……你教育群眾嘅意思，係你去掟、我教你去掟，你煽動佢哋去被拉，如果咁樣，你作為一個政治領袖，連最基本嘅人格都冇。」皇上一度反駁話胡志偉完全扭曲，但胡志偉繼續鬧佢帶領群眾去犯法或者會增加政府管治成本，但皇上卻只係慫恿人哋，「自己就匿埋，話畀人聽我就唔拉得」，憤憤不平鬧爆佢冇最基本嘅政治抗爭道德。</p><p>李八方<br><br>mailto:pf_lee@appledaily.com</p></body></html>