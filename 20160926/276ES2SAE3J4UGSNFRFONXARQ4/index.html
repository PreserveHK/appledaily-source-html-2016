<html><header><meta charset="utf-8"><title>王菲愛女閨密　童童曾帶水原食小牛蛙同龍蝦</title></header><body><h1>王菲愛女閨密　童童曾帶水原食小牛蛙同龍蝦</h1><p>美韓混血女星水原希子上年開始將發展基地移至強國，上年Angelababy同黃曉明舉行婚禮，王菲大女竇靖童透過趙薇認識水原希子，二人好投契，水原喺北京做嘢，童童都會盡地主之誼，試過帶水原食小牛蛙同龍蝦，二人識咗冇耐，已經多次一齊去旅行。<br>而童童早前喺日本出道，亦多咗去日本，今年水原捲入趙薇執導新片《沒有別的愛》惹來杯葛風波，水原希子拍片向中國人認錯，否認自己曾參拜靖國神社，但就承認幾年前對一張朋友張貼辱華嘅照片讚好，表示當時唔清楚照片真正含義，以中文講出「對不起」。<br>強國網民繼續對水原咬住唔放，重提佢以前嘅blog曾貼出達賴喇嘛著作《流亡中的自在》（Freedom in Exile）之封面，又po中國地圖，印有「西藏和她的鄰國」呢兩張照片，網民未經思考就認定水原希子支持藏獨，身為水原閨密嘅王菲愛女童童，先轉貼好友嘅道歉片，其後童童微博突然變成空白一片，難免令人聯想同水原希子有關，有網民猜測因童童只挺水原而冇撐媽咪好友趙薇，引發趙薇fans不滿狂轟，令童童選擇「棄博」。</p></body></html>