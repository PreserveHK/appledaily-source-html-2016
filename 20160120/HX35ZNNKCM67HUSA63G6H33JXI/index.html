<html><header><meta charset="utf-8"><title>中環在線：中海外總裁辭任傳創業搵銀 - 李華華</title></header><body><h1>中環在線：中海外總裁辭任<br>傳創業搵銀 - 李華華</h1><p>中國海外（688）噚日公佈，由母公司調過去嘅陳誼，正式辭去執行董事與總裁職務，即日生效，原因係佢要投放更多時間去發展其他事業與個人事務。<br>本來董事辭任好正常，但係連埋陳誼，呢間中國內房嘅領頭股於短短三個月內有三位執董辭任，換咗第二啲市值細嘅公司，華華一定會用跳船形容，不過，內地市場噚晚就傳出一個關於陳誼辭職嘅版本。<br>約兩年前，陳誼轉做中海外總裁，市場就傳佢主要負責處理母公司注資中國海外呢一單交易，結果陳誼上任無耐，就搞掂成個400幾億元嘅注資項目。<br>正正因為母公司呢單注資交易，母公司幾十位同事一齊「注入」中海外，傳聞「被注入」嘅幾十位同事因無發展空間，無耐已走人，效力中建系統25年嘅陳誼好似就會同舊同事一齊創業，如果係應該精采可期。</p></body></html>