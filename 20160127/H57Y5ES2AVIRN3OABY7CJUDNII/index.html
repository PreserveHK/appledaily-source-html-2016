<html><header><meta charset="utf-8"><title>安志杰女兒3月出世10月婚禮送JC</title></header><body><h1>安志杰女兒3月出世<br>10月婚禮送JC</h1><p>陳茵媺（Aimee）和安志杰分別會添猴B，兩人昨日獲邀到九龍塘又一城出席「靈猴蝶舞」活動，三年抱三的Aimee挺着巨肚現身，她的預產期在4月底至5月初，陀B約七個月的她仍未知BB性別，而即將升呢首任爹哋的安志杰同場宣佈女友Jessica C.陀B女，預計3月在美國出生。<br>安志杰表示日內便返美陪JC待產，兼陪她選購嬰兒用品及上產前育嬰課程，他說：「到時我會陪入產房同剪臍帶。」他還興奮公佈JC陀B女，兩人更為囡囡改了英文名：「囡囡會叫Tessa，JC嘅middle name叫Tess，而我叫Andy，所以囡囡就改咗呢個名。」至於中文名，安志杰自問中文不太好，將交予母親改，他續說：「安志杰係藝名，我本身姓田，冇中文名，我都諗過囡囡中文名，但都好搞笑，諗過叫佢做『田不辣』。」</p><p>Aimee未知BB性別</p><p>安志杰指喜歡囡囡，JC則仔女都不介意，她還有意再追，安志杰說：「多個細佬或妹妹係開心啲。」安志杰與JC未婚生女，有意今年10月補辦婚禮，地點選擇香港或美國。<br>已育有兩子的Aimee，對於第三胎BB性別仍是沒有所謂，她說：「睇天賜乜嘢畀我！我鍾意男仔，家中兩個囝囝年紀好近，佢哋成日一齊玩，喺沙發一齊笑，我睇見好開心。」Aimee選擇自然分娩：「係會痛，但覺得好值得，係同BB一齊奮鬥，𠵱家仲未睇到BB性別，佢遮住咗，陀呢胎同前一樣都係咁辛苦。」<br>Aimee指若這次仍生仔，要再追女都必定要停一停，先休息下，她說：「我都想做吓嘢，有自己夢想，我覺得工作同家庭要平衡。」Aimee笑指一家五口連七人車都不夠坐，她直認有廣告商邀全家代言：「我想保持番私隱，如果小朋友鍾意拍嘢，都要等佢哋讀好書先。」<br>採訪：曹家誠<br>攝影：仇志德</p></body></html>