<html><header><meta charset="utf-8"><title>ViuTV《美選》佳麗胸前出術方力申怨沙律　有男友林耀聲</title></header><body><h1>ViuTV《美選》佳麗胸前出術<br>方力申怨沙律　有男友林耀聲</h1><p>由ViuTV舉辦的首個選美真人騷《美選D.n.A》將於下周日（25日）首播，昨日方力申與一班佳麗在金鐘出席見面會，有四個女仔缺席，其他出席佳麗包括已退選的1號歐家裕，齊齊穿上運動型bra top分組做瑜伽，8號許珮榆（Diva）坦承在胸部打陰影造出澎湃效果，連「巨胸翠如」鄧月平都被比下去。</p><p>私下攞電話
</p><p>早前小方和火火率領4號鄭家雯、5號張沛樂（沙律）、11號羅伊婷（Daisy）、12號李靜蓮（Alina）和18號鄧月平去日本拍外景，小方在台上自爆有發火鬧佳麗，司儀問他最欣賞誰？他賣關子說：「我梗係唔講，唔想益咗佢哋。」但據悉小方全程勁冧沙律，除了私下問對方攞電話，早前在東京街頭玩facebook直播時，明顯見小方經常眼甘甘望實女方，好似自稱不懂整飯糰，要沙律即場幫他包好，𠱁得女方哈哈笑，有網民即時提醒：「方力申想食沙律！」</p><p>拍節目黐實
</p><p>昨日小方被問沙律是否他喜歡的類型？他說：「人哋有男友（林耀聲）喇，都公開咗，我之前都講咗擇偶條件係單身……原本做節目諗住開心，咁多女仔，點知好失望，個個都有拖拍，有啲仲生埋仔。」他否認葉念琛有找他客串《失戀日》，沒機會與鄧麗欣續前緣。沙律則說：「佢（小方）成日黐實我？咁啱企隔籬箒，網民實會好多嘢講，冇乜特別感受，唔擔心男友呷醋。」Daisy亦即場踢爆Alina和火火互相稱呼對方做BB，Alina緊張解釋：「吓，冤枉呀，我哋七個成日都黐埋一齊㗎啦。」<br>此外，有「整容謝安琪」之稱的6號趙詠瑤自爆早前出席泳衣發佈會後，價值7,000港元的自拍神器不翼而飛，懷疑在化妝間被人偷走，她說：「嗰日除咗工作人員、女仔、酒店某幾個職員喺度，明明放入袋都唔見，好彩老公一個禮拜之後買番個新畀我。」<br>採訪：黃曉妍、皓騫<br>攝影：陳順禎</p></body></html>