<html><header><meta charset="utf-8"><title>葉璇講契爺鼻一酸彤叔紅顏　鄺美雲學誠信</title></header><body><h1>葉璇講契爺鼻一酸<br>彤叔紅顏　鄺美雲學誠信</h1><p>富豪鄭裕彤上月29日逝世，享年91歲，昨日在北角香港殯儀館設靈。彤叔生前人緣好，對太太周翠英更是專一，但彤叔身邊不乏紅顏知己，其中包括昨晚約7時去到靈堂致祭的鄺美雲（Cally）和葉璇，二人日前接受訪問時都很懷念這位仁厚長者，而昨晚去到靈堂的還有謝賢與狄波拉及徐小鳳等。<br>Cally曾與彤叔次子鄭家成拍拖，分手多年，Cally仍尊重彤叔，她日前受訪時說：「彤叔平易近人，謙虛寬厚，曾提點我，做事要努力不懈，待人要真誠親切。」Cally視彤叔是學習目標：「我未見過佢嬲，對人唔分階層，廣結朋友，佢教我做生意要誠信專業、信譽好。」</p><p>幽默風趣節儉</p><p>葉璇99年成為國際華裔小姐冠軍，她在美國波士頓讀書時，已認識彤叔孫仔鄭志剛，其後出席順德樓盤剪綵遇上彤叔，兩人成忘年之交，彤叔甚至跟她上契。葉璇大讚彤叔：「佢幽默風趣，我當年唔知佢咁有錢，傾偈講開，先知全世界有百分之四十鑽石係佢，巴士、周大福又係佢，佢節儉，唔係土豪。」<br>彤叔邀葉璇05年出席除夕舞會，兩人大跳貼身舞，葉璇回憶當晚趣事：「睇到台上穿芭蕾舞衣表演嘅男女，佢哋好似着咗『虧佬褲』，我笑問契爺敢唔敢着住跳舞，佢話唔好啩。當時有傳媒報道我哋舞池跳舞，契爺金句話：『喺舞池唔跳舞，唔通睇書？』」葉璇講彤叔更哽咽：「佢留畀我嘅回憶都係美好，我諗起都鼻酸，佢係值得懷念嘅老人家。」  </p><p>牌品好人品好</p><p>此外，彤叔最愛跟劉鑾雄和楊受成等「鋤Dee」，曾試過一晚一千萬上落，玩具大王蔡志明也曾獲彤叔邀請開局，蔡志明笑言觀戰多於落場說：「佢哋睇心情，銀碼我見過一晚有三、四百萬上落，佢哋贏輸都唔會特登開支票，會記低個數。」蔡志明大讚彤叔牌品好、人品好。<br>採訪：羅慧敏、唐如、楊定<br>攝影：沈健程、葉君海</p></body></html>