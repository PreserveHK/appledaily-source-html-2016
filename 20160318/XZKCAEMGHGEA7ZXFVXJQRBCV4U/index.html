<html><header><meta charset="utf-8"><title>有話兒：寶珠阿嗲牡丹亭相會爆壓力</title></header><body><h1>有話兒：寶珠阿嗲牡丹亭相會爆壓力</h1><p>粵劇名伶陳寶珠與梅雪詩（阿嗲）在兩年前因為任劍輝百歲冥壽與逝世25周年，在師父白雪仙的統領下，合體演出《再世紅梅記》，最近寶珠姐與阿嗲再度合體，演出任白名劇《牡丹亭驚夢》，雖然主辦單位已經兩度加場，在票房方面早已沒有壓力，大家反而孭上一身飛債，不過這對相識超過半世紀的好拍檔，不約而同表示仍然背負一身壓力。<br>撰文：何慧斯<br><br>舞台上的才子佳人陳寶珠與梅雪詩今次合演《牡丹亭驚夢》，寶珠姐說：「我本身未做過呢個劇目，今次係第一次，對我嚟講會係一個新嘗試，好彩我哋上次合作過一次，本身已經有默契，有咗呢個默契，對大家嘅了解多咗，感覺好似親密好多，雖然呢個劇目好輕鬆，角色好得意，儍儍戇戇，但係私底下唔易做，演出唔可以過火，但係又唔可以唔到位，真係要恰到好處，呢個係最難嘅地方，你知任姐做得係好恰到好處。」不過阿嗲對拍檔兼好友當然讚不絕口，她笑說：「我哋不嬲都咁親密，佢喺台上好風流倜儻，好書生。」</p><p>仙姐監場</p><p>向來都對自己有極高要求的寶珠姐和阿嗲，每次演出的準備工夫當然做到足，從圍讀、綵排以致調理身體，兩人都一絲不苟，務求以最佳狀態站在台上，不過兩人異口同聲地表示，仍然背負一身壓力，寶珠姐說：「壓力來自多方面，可能經過上一次嘅戲，自然會要求比上次更加好，希望更加努力演出，我要求都係高，唔好話得到大家嘅認同，但求希望大家睇完之後，都不枉真係買飛入場，我仲有好多講唔出嘅壓力，呢啲人哋係唔會知，只係自己心裏知道同感受到，，最擔心係交唔準俾師父，因為仙姐都會叫我哋讀熟劇本，跟住上去排畀佢睇，呢個壓力真係好大，雖然我由出道到𠵱家都係做花旦，但係到今時今日都做唔到仙姐所要求嘅杜麗娘。」<br>近年有不少年輕一輩忽然對粵劇有興趣，她們作為資深的粵劇界中人，當然樂見這現象，阿嗲說：「希望年輕一輩多啲支持粵劇，始終粵劇係中國文化瑰寶，睇多啲粵劇，尤其係唐滌生啲劇本，佢啲文字真係好靚，睇完可以從中了解多啲中國文學。」寶珠姐亦說：「佢啲文采真係好好，好多人係睇佢啲戲去學中文，我都知道𠵱家好多走去學粵劇，覺得係一門藝術，我自己都希望可以繼續做落去。」</p><p>唔敢收徒</p><p>至於會否計劃收徒弟，她們兩人耍手兼擰頭地表示沒有資格，阿嗲說：「自己都希望學多啲嘢，學無止境麻，睇多啲其他劇種。」寶珠姐則說：「我自己都仲戰戰兢兢喺度學緊，點會講去收徒弟？真係提都唔敢提，不過最好都係多啲做，當係推廣， 最好政府可以俾多啲場地，我哋喺呢方面一直都好欠缺，當係支持吓！」<br>場地提供：Hotel Icon</p></body></html>