<html><header><meta charset="utf-8"><title>【七筆思議】【詩與胡說】當工廈容不下半個音樂人 - 何韻詩</title></header><body><h1>【七筆思議】【詩與胡說】<br>當工廈容不下半個音樂人 - 何韻詩</h1><p>近日牛頭角indie界有名Live House Hidden Agenda三度被逼遷，紀錄片段中顯示，政府動用三大部門十幾人去調查「掃場」，不知情嘅仲以為要去緝拿甚麼犯罪集團，認真大陣仗。<br>你話做演出人流多，消防條例娛樂牌照等等有安全問題，政府要做嘢情有可原，但其實香港政府最近唔單止驅趕Live House，更動用許多人力物力掃蕩band房、劇團排練室等等。據身邊音樂人朋友轉述，政府部門人員近月來逐家逐戶敲門，見到有人於觀塘區攞住樂器就上前問係咪喺附近有band房，大規模有預謀地去驅趕，各界音樂人及創作人叫苦連天。</p><p>美其名活化</p><p>其實香港大部份工業若干年前已紛紛北上，香港真正運作中嘅工廠其實已大幅減少。到現時，到底幾多成工廈單位真係用作工業用途？十幾年前各界創作人開始租用工廠大廈，令開始被丟空嘅老舊社區再次興旺起來。工廈冇工廠租用，本身自動轉型租畀其他各行業係好事，牛頭角同觀塘自然聚集嘅文化社區就係當中成功嘅例子。但偏偏政府就見到你哋做起之後，發現呢區有得諗，可以用作商業發展，就走出嚟用一啲早已過時嘅條文去打壓及驅趕。<br>講真，現時各區嘅工業大廈，大部份都唔係工業用途。不單止band房，其實各大小行業、包括電影人、攝影師、劇團、IT界，甚至許多中小企，都係租用工業大廈單位先可以維生。如果要正式地計，其實統統不符合規格。咁係咪全部趕走晒，空置所有單位會比較好呢？美其名「活化」工廈，實情係畀發展商變成商場豪宅再以貴租出租？<br>據Hidden Agenda所展示嘅文件，工廈內「錄音、拍攝」都不能進行。此限制因何？錄音很危險嗎？而事實上，唔單止indie界別，根本好多主流界別嘅錄音室、電影工作室等等都係開設喺工廠區。工廠區又唔做得，咁請問香港嘅音樂人應該去邊度夾band錄音呢？商業大廈？地舖？咁貴點租？就算租到都俾人投訴製造嘈音。起晒隔音房？音樂人連三餐都要愁，邊度有錢做完善隔音？住宅？街頭？咪玩啦。<br>事實上，工廈條文過時已久，一早就理應要修改。政府成日口講支持創意工業，偏偏現實中不斷用各種方式打壓滅聲。要正式處理的話，其實工廠大廈𠵱家有七、八成單位都要趕走晒，為何只係特別揀音樂人創作人開刀？係咪因為做創作嘅太多意見，趕絕你哋等你哋唔好咁多聲氣？<br>一個地方唯一能長久流傳嘅重要財產正是文化及藝術。香港本身唔完全係文化沙漠，唔係冇人肯做，而係香港政府唔畀人做。連如此狹小嘅空間都要扼殺，係香港政府故意將香港創意產業沙漠化，當中所為何事？</p><p>詩與胡說</p><p>撰文：何韻詩<br><br>野生菇一粒，活在娛樂圈邊境的自由人。<br>從音樂起步，卻意外地透過創作與生活，看到生命的可能性。<br>「希望」與「公義」就是自己的信仰。<br><br>fb連接 http://www.facebook.com/hocchocc <br><br>逢周三刋登</p></body></html>