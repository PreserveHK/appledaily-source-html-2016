<html><header><meta charset="utf-8"><title>財女手筆：絕世價殘股港交所 - Melody</title></header><body><h1>財女手筆：絕世價殘股港交所 - Melody</h1><p>港股今日反彈回升，中資股隻隻彈下彈下又3%，當中，其實有唔少價殘股借機反彈。國際油價不斷插水，噚晚每桶28美元都仍然危危乎，雖然今日重見29美元水平，不過，中國經濟一日未企穩，原油仍然供過於求，油價邊個敢話已經見底？<br>點知今日油股已經一個蜈蚣彈，無啦啦強勢，中石油（857）躍升半成，已經是1個月來最強升幅！<br>價殘股有反彈，港交所（388）由去年5月26日歷史高位311.4元，再到昨日曾見到52周新低168元，半年多就插水46%，可謂來回地獄又折返人間，絕對稱得上價殘股。股價昨日創出自2014年12月以來的新低，正好又測試下去年8月的174元、175元附近低位，點知收市又畀佢企穩到。爛船都有三分釘，港交所單日反彈差唔多10蚊，已經有成兩個幾月無見過，就睇下港交所有無得反彈返一陣。<br>大市氣氛最近真係麻麻哋，A股新一年就因為熔斷機制不斷跳fuse，自己停板都算，仲嚇到港股同外圍一齊跌，睇到人心都實埋，對每日成交量有所影響，令港交所股價持續偏弱。然而，正正因為熔斷機制話開就開，話停就停，相比起仍然兒戲嘅A股，本港市場發展成熟，對投資者仍然有吸引力。<br><br>Melody<br>本欄逢周三刊出</p></body></html>