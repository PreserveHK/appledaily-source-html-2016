<html><header><meta charset="utf-8"><title>智取大市：港股企穩買神華 - 晉佳</title></header><body><h1>智取大市：港股企穩買神華 - 晉佳</h1><p>港股近期走勢同心目中劇本有點兒出入，形勢由利好變成不明，破頂機率減低咗少少，但唔代表冇機會，暫時睇破頂機會仍然高過五成。<br>正如之前提及，金融海嘯後，每次恒指9周RSI升至75樓上，第一個調整出現過後，仲有下一次破頂機會。股市一鼓作氣升超過4,000點，證明動力夠強，然後單日大跌800點，其後步入上落市而非延續跌勢，起碼反映市場情緒仍夠冷靜，等到催化劑嘅話，可以博其快速破頂。<br>能見度略為降低之下，最重要就係適當控制注碼，手揸弱股就減啲。如果閣下有揸住騰訊（700），情況當然好啲，拉番勻倉位冇輸蝕，就能夠有更大嘅且戰且走空間，證明選股選得好，永遠都重要。<br><br>最近市傳神華（1088）獲批增產，喺其他中小型競爭對手焗住減產之際，神華可以擴大埋市佔率，卸下淘汰落後產能嘅重任，對於神華嚟講真係如虎添翼，假若行業回穩，仲唔玩晒？增產消息傳出當日，神華以大陽燭上升，差一步就破頂。如果港股喘定嘅話，神華有條件做下一隻強勢藍籌。至於中煤（1898）同樣轉強，守住日線保歷加通道中軸然後呈慢升格，一樣靚仔，同樣值得吼。</p><p>晉佳<br> http://www.fb.com/advanceguy1 <br>本欄逢周一、三、五刊出</p></body></html>