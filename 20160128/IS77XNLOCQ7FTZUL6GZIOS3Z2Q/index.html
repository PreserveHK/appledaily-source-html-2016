<html><header><meta charset="utf-8"><title>魚樂無窮：跑贏大市靠三招 - 唐牛</title></header><body><h1>魚樂無窮：跑贏大市靠三招 - 唐牛</h1><p>環球股市跌到反艇，大家荷包大縮水，今日講冧巴你都唔會聽，不如分享一下投資策略。1月A股熊霸全球，喪插超過兩成，港股暫跌13%，即係話倉位跌少過呢個數，已經叻過好多股民。唐牛倉位當然要見紅，但總算跑贏大市，盤點過後，歸納出三大原因。<br>第一︰現金水平高。自從舊年暴力跌市後，倉位已由孖展變為現金，最新現金水平超過六成，有茄殊墊底，倉位跌幅自然少過大市。<br>第二︰揸實防守股。最重倉兩隻股份，分別為載通（062）及長江基建（1038），一句講晒，頂得住大風浪。<br>第三︰只炒強勢股。殼股全購股有數得計，大洋集團（1991）、日東科技（365）、國際精密（929）、盈進（1386）等，短炒止咳一流。藍籌H股？只怕越撈越低。<br>海通證券用「慢就是快」作為今年投資展望。綜合坊間高手意見，我畀多四個字大家參考︰少即是多。動作越少，對倉位裨益越多；記住，2016年要成為皇者，唔係要贏得比別人多，而係輸得比別人少。<br><br>唐牛<br> https://www.facebook.com/tongcow88 <br>本欄逢周二、四刊出</p></body></html>