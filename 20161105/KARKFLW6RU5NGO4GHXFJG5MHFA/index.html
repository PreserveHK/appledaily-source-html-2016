<html><header><meta charset="utf-8"><title>【還有誰講心】復修故宮專家：香港假保育係侮辱</title></header><body><h1>【還有誰講心】復修故宮專家：香港假保育係侮辱</h1><p>「根本做保育要講個心，講道義。」</p><p>古蹟保育專家王鴻強自小在爸爸經營的木廠長大，鋸開索一索，分辨木材就係咁簡單，呢種才能彷彿源自DNA。情迷古玉，喜歡古建築，強哥自言跟舊物特別有緣。曾任教師的他80年代經教育司署招募，前往北京故宮參與復修，當時只有他一名香港人。「啲人聽到係義工，都冇人肯去。」北京一行，眼界大開，見證人家保育舊建築何等認真，千方百計都要找回相同物料，小至黏合劑都堅持用成擔心機古法製作。「保育兩個字，唔能夠用金錢同時間來衡量，佢係藝術。」可惜「港式保育」不能成就藝術，只能稱為「藝術着衫」，有形無神，得個樣。對於歷史建築的復修工程以價低者得方式讓承辦商投標，強哥看不過眼。「前人仲有啲道義嘅，今時今日很多人只向前看，淨係想快啲搞掂，接下一單，收錢。」復修古建築應盡量保留一磚一瓦，但只要「大陸買到差不多」，很多人根本不會珍惜。「我之前做聖羅撒小學，人哋80多年前鋪的地磚，我逐塊慢慢鑿出來， 等佢唔好爛，依家啲人唔會咁做，用電鑽去速成，諗住整爛咗去大陸買番就得。」<br><br>即使位於尖沙嘴的古蹟辦總部，也即是前九龍英童學校，所謂復修都只是做門面功夫。「佢哋用來鋪牆身磚罅嘅唔係黃泥，係英泥溝色粉，溝到橙橙地色就鋪，加咗英泥就唔係保育啦，咁樣係侮辱英童學校結構。」英泥用久了會硬化脫落，用於法定古蹟，根本不恰當。「黃泥用糯米漿、蔗糖及禾稈草發酵，夠黏又有柔靭度，耐用好多。」得個樣的所謂保育比比皆是，強哥曾於饒宗頤文化館發現有環保木方被塗深色，偽裝是實木，架在屋頂。「嗰條係抄木，我會用番抄木；嗰條係山樟，我會用番山樟，有標準嘛。」<br><br>承接工程的公司除了貪快貪就手，專業知識也不足，強哥看過很離譜的例子。「在人哋祠堂脊頂鎚釘，係唔合規格，咁樣會影響風水。」強哥連隨道出多項復修祠堂的規矩，當中牽涉風水、禮節，這一代又有多少人重視？傳統鄉村建築修繕工藝乃非物質文化遺產項目，非物質文化遺產好像很虛無飄渺，但一旦這些前人的智慧及技藝失傳了，這些很實在，看來很堅固的古蹟也有可能保不住。前人智慧，後人不依，幾十年後，香港到底還有沒有真正的「歷史建築」？<br><br>記者：葉青霞<br>攝影：周芝瑩</p></body></html>