<html><header><meta charset="utf-8"><title>怪男突襲舞台劇子華：以為有生命危險</title></header><body><h1>怪男突襲舞台劇<br>子華：以為有生命危險</h1><p>男神黃子華和陳法拉前晚繼續在灣仔演藝學院演出舞台劇《前度》，尾聲時，坐在張智霖（Chilam）和太太袁詠儀（靚靚）前面的男觀眾突然企起身大嗌：「特種兵有冇嚟？」全場嚇呆，子華曾想叫停，幸好法拉淡定，處變不驚，令演出不受影響，Chilam昨笑言曾誤會是劇情一部份，事後獲悉真相後覺得不可思議。</p><p>黃子華和陳法拉合演舞台劇《前度》，晚晚都吸引不同藝人撐場，前晚就有張智霖袁詠儀夫婦、「長腳蟹」呂慧儀、米雪及蔡一智等支持。不過前晚下半場卻發生突發事件，大約10時半左右，有一名年約20多歲男觀眾突然企起身大叫大嚷，嚇壞子華、法拉和台下觀眾，子華一度想叫停。<br></p><p>子華：一度想叫停演出
</p><p>前晚演出尾段，有怪異狂迷突然企起身大嗌：「特種兵有冇嚟？」全場立時靜下來，跟着該名男子又坐低摷背囊，行為異常，他其後衝出門外離開現場，令當時在台上的子華和法拉都嚇呆了。由於男觀眾坐近Chilam、靚靚和呂慧儀，所以大家都受驚，工作人員待男觀眾離開後，馬上檢視他座位有否留下可疑物品，幸好沒發現，演出得以繼續。<br></p><p>子華在完騷時，不忘用這段小插曲做棟篤笑：「頭先自己以為有生命危險，嗰位觀眾問有冇特種兵喺度，唔通有領導嚟咗？自己都嚇一嚇，一度想叫停演出，多謝法拉咁淡定，順利完成演出。」法拉事後接受訪問時也說：「自己都有啲驚，唔知有乜事發生，好在冇事，當時自己演出深情一幕預備喊，子華唔叫停唔敢停，the show must go on。」法拉昨日再在微博留言：「電話鈴聲就晚晚有，昨晚卻是第一次遇到有觀眾站起來叫停，長知識了！哈哈。多謝觀眾一起那麼鎮定和入戲。」<br></p><p>呂慧儀：當時真係嚇一跳
</p><p>Chilam昨日在電話中說：「尾聲最後5分鐘，坐我前一個位有個仁兄，大叫嗰句口號，我以為係劇情一部份，等緊台上子華法拉回應。」Chilam其後知道是會錯意：「原來係我誤會，係佢自己大叫，我都係第一次睇舞台劇遇到咁，呢單嘢幾不可思議。」<br>另外，呂慧儀昨午在社交網留言：「第一次睇舞台劇中途會有一個人在觀眾席大叫『等等！特種兵係咪嚟咗』，全場觀眾都呆咗……」她其後又再留言：「當時真係嚇一跳，即刻諗個台同嗰個人咁近，佢衝上台都有可能，有啲擔心！」<br>採訪：皓騫、鍾國仁</p></body></html>