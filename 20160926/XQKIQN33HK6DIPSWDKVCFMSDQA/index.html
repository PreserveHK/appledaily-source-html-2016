<html><header><meta charset="utf-8"><title>異動空間：吼12厘息紡織股 - 魏力</title></header><body><h1>異動空間：吼12厘息紡織股 - 魏力</h1><p>北水南下冷卻，原因不外乎港股炒貴咗，本周四起港股通因國慶長假，暫停買賣至10月10日，搶閘食糊是常識吧！美聯儲靠把口加息底牌已露，倫姨暗示年底前可加一次，但大選結果難料，萬一特朗普上台，11月市況風雨飄搖，又有藉口唔加住。就業數據失望、通脹未升溫、經濟復蘇未穩，統統有得賴。<br>「點解總係唔肯加息？」試想去年12月輕輕加0.25厘，1月就冧市，股債可否受承受多一次加息？9月初一位鴿派官員轉鷹，只係用把口講，道指當日已冧400點，倫姨或已相信個市捱唔住一次加息，才按兵不動，寧可滯脹出現再謀對策。<br><br>再睇歐日央行，幾可確定永恒放水，全球資金繼續氾濫，資產價格易漲難跌，最唔值錢就係錢本身，放水容易、收水痛苦，央行舵手誰願意做這個劊子手？大家都係你眼望我眼，飲啖茶食個包算了。<br>市悶資金轉戰細價股，自問夠貼市又好紀律，炒吓無妨，紡織股冠華國際（539）本月多番大成交異動，隨時係爆升前奏。今年兩度批股，配股價介乎0.52及0.65元，現價遠遠未到，加埋11.6厘股息率，進退皆可！</p><p>魏力<br> http://www.fb.com/2012jason <br>本欄逢周一、五刊出</p></body></html>