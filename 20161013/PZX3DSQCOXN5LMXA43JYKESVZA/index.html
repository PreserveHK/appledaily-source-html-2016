<html><header><meta charset="utf-8"><title>操盤手札記：名利不及有權實際 - 割柑人</title></header><body><h1>操盤手札記：名利不及有權實際 - 割柑人</h1><p>乾隆皇有次問大學士紀曉嵐：「江上有幾多艘船？」紀答道：「只有兩艘——名與利。」皆因千帆過盡，冒風波之險，無非爭逐名利而已。計我話，有名有利都唔及有權實際！你睇前特首曾蔭權，一失去曾經蔭庇佢嘅權力，就被廉署調查兼檢控，隨時淪為階下囚。<br>政治圈係權力鬥獸場，新一屆立法會開鑼，建制派與非建制派隨即開打，首仗係爭立法會主席之位。無他，主席有權畀唔畀拉布、畀唔畀點人數、畀唔畀講扑嘢嘛！除咗政界，商界何嘗唔係有權好過有名有利，萬科（2202）主席王石就係人辦。<br>1988年，房地產企業萬科股份化改造，六成股份歸國家，四成歸個人，但王石衡量當時國情，認為「突然有錢是很危險的」，放棄個人持股。點知28年後，面對股權鬥爭卻因持股只得0.07%而無say。當年王石要名唔要利，但無股份就無投票權，可見權先係最重要！<br><br>講開內房股，國慶長假期間，內地至少有22個城市發佈收緊樓市政策，內房由強轉弱。不過，中長線嚟講，剛性需求仍大；而且房地產作為全國最大產業，牽涉上下游超過50個行業，有利經濟回暖，中央調控自有分寸。今輪調控，其實旨在迫使炒家由一、二線城市轉戰三、四線城市，以消化庫存。短期內，樓價難望再上，估計會稍為回落，但對優質內房盈利增長影響有限。技術性急跌，反而係收集時機。惠理（806）就將內房列作「最佳逆向投資」，美林則推薦拿地策略有紀錄嘅開發商，例如華潤置地（1109）。<br>始終政策風險日增，我只會揀財務穩健、策略審慎嘅內房。潤地係兩隻藍籌內房之一，而且有「績」可尋，啱我心水。該股喺九連跌、八連陰，累跌15.2%後，昨日出現陽燭，反彈0.7%，收19.56元，現價市盈率8.3倍，股息率3.5厘。睇近日內房股公佈嘅首三季銷售數據，今年銷情強勁，想中長線投資，可候18.5元附近分注買入，到時股息率更吸引。<br><br>割柑人<br>本欄逢周四刊出</p></body></html>