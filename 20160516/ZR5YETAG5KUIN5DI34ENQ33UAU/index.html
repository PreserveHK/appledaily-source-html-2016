<html><header><meta charset="utf-8"><title>財經評論：新地越旺郭炳湘越愁</title></header><body><h1>財經評論：新地越旺郭炳湘越愁</h1><p>近期新盤市場似乎只有個別財團搶到購買力，唔使多估，講緊嘅個別財團就係新地（016）。<br>一個何文田豪宅盤天鑄2期加一個將軍澳海天晉，前者至今累售超過210伙，平均每個單位售價超過4,000萬元，套現超過90億元；後者不足一個月內累沽逾400伙，套現約35億元。兩個樓宇盤加埋套現了135億元，數字上已經差不多等同該集團的中期純利（新地截至去年12月底止中期純利為147.24億元）。<br>講到散貨能力，新地的的確確有「自己方式」。不過，有別於以往九龍站天璽大玩送稅，成功引來市場跟隨，到現時都繼續用，但今次天鑄2期同海天晉賣到好成績，都幫唔到整個市場氣氛，其他一手樓繼續慘淡。而諷刺的是，最慘淡嗰位，就是離開了新地，另起爐灶的長子，人稱「水哥」的郭炳湘。<br>自從郭氏兄弟2008年爆出內訌，至2014年初正式結束在新地董事局的23年歲月，郭炳湘明顯一直謀求一個「反擊」機會，以私人身份拍住長實地產（1113）合作發展馬頭角豪宅君柏，想喺2016年力爭響頭炮。<br>點知到現時一個單位都無賣過，出完價單都要煞停，對比起自己老家的天鑄2期，單位清得七七八八，已經套現超過90億元，真係「喊濕幾個枕頭」。<br>翻身機會其實唔係無，2012年底拍麗新（488）聯手投得將軍澳地，聽聞想今年內賣樓花，自己老家同區已經得番一個堆填區項目日出康城4期。<br>之不過，今次個拍檔麗新，對上一次賣樓已經是2012年賣單幢樓Ocean One，仲曾於2013年中售樓說明書出錯，需即時叫停項目。<br>水哥到底會是被拍檔「水」多次，抑或可以喺自己兄弟面前威番次，市場人士，特別是新地一眾老臣子，都應該入定花生等睇好戲。<br><br>記者：黃嘉銘</p></body></html>