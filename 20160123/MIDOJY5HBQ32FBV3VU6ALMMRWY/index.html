<html><header><meta charset="utf-8"><title>【果籽影評】《沽注一擲》　金融白癡都話好睇</title></header><body><h1>【果籽影評】《沽注一擲》　金融白癡都話好睇</h1><p>【果籽影評】《沽注一擲》　金融白癡都話好睇</p><p>劇透度：1.5★（5★為滿分） </p><p>一套戲好唔好睇，題材固然重要，能夠將大家陌生的事情，拍到緊湊有趣而又睇得人熱血沸騰，方為大師傅。五年前有套《Moneyball》，就算你唔識棒球依然睇得津津有味，同樣改編自美國作家Michael Lewis同名熱賣小說，最近這套《沽注一擲》（The Big Short）有過之而無不及。向來自認金融白癡，連基金也唔多買，睇完兩個鐘講述2008年美國次按危機的《沽注一擲》後，雖然對戲中金融術語依然一知半解，卻不禁與同行友人齊拍手掌話好睇——其實大家好少咁齊心。</p><p>深入淺出講複雜規則</p><p>當年的危機與97金融風暴一樣，借用黃子華金句，就係「冇人睇到金融風暴，大家只係睇到金融嘅胸部。」銀行政府坐視不理，投資經理米高布利（基斯頓比爾飾）洞悉先機，研究資料後卻發現這個胸部背後隱藏風暴，於是落重本與銀行對賭。當然，眾人皆醉我獨醒的行為自然被人笑話，同行、上司都當他是水魚，只有一位銀行家有所啟發，游說對沖基金經理加入，兩位年輕投資經理聽到這個想法也躍躍欲試，整套戲就是講這三批人如何與美國泡沫經濟對賭。<br>影片原汁原味保留複雜金融術語，CDO（抵押債務證券）、CDS（甚麼信貸違約掉期）聽得人一頭霧水，如果平鋪直敍講一個多數人唔太了解的行業，自然會趕客。《沽注一擲》好睇在深入淺出地用生動例子，借廚師、名人把口為複雜的術語及遊戲規則解畫，又穿插一些美國式夢幻生活的畫面及歌曲，拍攝手法好得意，形象化整件事之餘又頗有喜劇感。賴恩高斯寧飾演的銀行家不時抽離戲中角色做旁述，或嘲笑幾句，或與觀眾互動，變相令觀眾更投入劇情。<br>《沽注一擲》不是傳記電影，講事多過講人，難免不及另一套諷刺美國金融機構之作《華爾街狼人》般，對角色有足夠描述及鋪排。電影屬多線發展，且三線角色無甚關聯，幸好在不同故事之間來回穿插，也不易顯得混亂。捨棄TVB劇常見感情線，劇情對白都算多，令你無法唔專心睇，一件事牽引着另一件事，一個大話又掩蓋着另一個謊言，層層叠叠咁道出金融銀行業的黑暗與不公。原來評級機構會收錢評級，銀行地產蛇鼠一窩谷高樓價，加劇樓市和金融泡沫，然後泡沫爆破，政府大力救市，散戶破產，失業或跳樓收場。聽落荒謬又諷刺，但就是金融業的生存法則，睇完套戲只懂拍手掌，事後回想先覺得好驚。</p><p>《沽注一擲》</p><p>導演：亞當麥奇（Adam McKay）<br>演員：基斯頓比爾（Christian Bale）、畢彼特（Brad Pitt）、賴恩高斯寧（Ryan Gosling）、史提夫加維（Steve Carell）<br>現已上映<br>評分：89分）</p><p>作者：劉東佩</p><p>年未三十已有大叔風範，嚮往旅遊偏偏常駐公司，熱愛行山卻寫藝術人語，興趣廣泛但覺一無是處。</p><p>編輯：李寶筠<br>美術：楊永昌</p></body></html>