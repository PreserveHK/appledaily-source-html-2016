<html><header><meta charset="utf-8"><title>「我哋係和平分手嘅」蘇麗珊提游學修　激動忍淚</title></header><body><h1>「我哋係和平分手嘅」<br>蘇麗珊提游學修　激動忍淚</h1><p>蘇麗珊跟鄭中基前晚在尖沙嘴The ONE出席遊戲機PS4虛擬實境裝置的首賣活動，今次是蘇麗珊自上星期跟游學修驚爆分手後首度現身，自然成為追訪對象。剛開始接受訪問時她心情不錯，但當有記者問到感情事，她沉默超過10秒後已淚盈滿眶，眼紅紅坦言心情仍未平復。</p><p>直認「唔開心」</p><p>在台上完成儀式後，蘇麗珊被在場記者問到參加活動的心情時，她仍滿臉笑容地說：「心情就梗係相當之興奮啦！嚟到呢個VR發佈會，仲收到呢個VR……」但當話題轉到感情事時，她先是唞了一口大氣，無言幾秒後擰轉面，回過頭後「唉」了一聲，情緒開始激動眼紅紅。沉默了一會兒後，她強忍淚水說：「唔開心，都未夠一個星期嘅事，只能夠講係曾經付出過嘅感情。」<br>蘇麗珊表示拍過拖的人都會明白兩個人相處會發生的事情，又強調跟游學修是和平分手：「我哋係和平分手嘅，要回應嘅嘢已經講咗喇，唔想再講多次。」被問到舊愛游學修是「被分手」，她「哎呀」一聲，隔了一會後說：「我唔公開再講喇，要講嘅已經講過，唔公開再講多次。」她重申沒有第三者，暫時跟游學修沒有聯絡，但多謝對方在網上維護自己，她自言假如有復合的一日，屆時亦不會再公開回應。</p><p>鄭中基愛打機</p><p>另外，自認是打機迷的鄭中基對賽車、足球的遊戲都非常在行，會跟一班朋友上網玩，他說：「以前要一班friend一齊玩嘅，𠵱家就好啲，可以一班朋友一齊上網玩，但要等囡囡瞓咗覺先可以開機打。」他認為打機可以聯誼感情，特別是一些很久沒有見面的朋友，可以借機會交談。他更視打機為一種親子活動，但不會讓小朋友太早接觸遊戲機，例如iPad亦只限囡囡一星期玩一次，每次只限半小時，以免影響他們其他方面的發展。<br>採訪：曹家誠<br>攝影：郭賢興</p></body></html>