<html><header><meta charset="utf-8"><title>【品味崩壞】香港滿街醜字　「地鐵宋」設計師：影響市容</title></header><body><h1>【品味崩壞】香港滿街醜字　「地鐵宋」設計師：影響市容</h1><p>街頭文字有好多種，不過就唔係隻隻字都啱睇，眼球污染隨時不幸遇上，冇得unseen，真係喊出來。招牌、路牌、廣告牌構成街道風景，如果全部文字具設計美感，出自專業人士手筆，走在街上都的確係件樂事。不過或許香港近年跟鄰近玻璃心輸出國接軌，品味極速崩壞，招牌路牌有啲核突，有啲求其，有啲又唔統一，香港市容真係……冇眼睇。</p><p>與字體設計大師柯熾堅遊走銅鑼灣，他對部份街頭文字感到莫名其妙，最令他吃驚的是在耀華街遙望，就能讓人瞬間如同身處深圳的「華麗精品酒店」外牆招牌。「都頗驚嚇，這樣難看的招牌，在銅鑼灣這類遊客區實屬少見。佢有英文商標，但中文呢，完全沒有主題，顏色、大小、排位，都可說是亂七八糟，應該完全沒有經過專業設計師處理，隨便貼上去咁。」<br><br>設計過多款電腦字體的他30多年前參與設計地鐵系統專用的「地鐵宋」。他鍾情字體設計，卻發現香港近年輕視文字細節，並不健康。「所謂的主理人可能覺得有個招牌便足夠，他們不想花錢在設計方面，尤其字體，或許會認為『電腦有的，免費的，點解唔直接用。』」他慨嘆香港近年對中文字體資源的投放，比台灣，甚至大陸都缺乏。試問撞口撞面的招牌又點會靚，點會叫人駐足欣賞？<br><br>字體設計並不單純講求美感，路牌就以功能先行，但有時字的排列都令人不解。「有時在同一街道上，相同款式的指示牌，都有不同字體、粗幼，明顯缺乏規劃與統一，其實最好有專人負責，就不會出醜了。」<br><br>講到統一，港鐵站內現同時使用幾款不同字體，他就希望全面更新，「不要個別留些第一代地鐵宋，第二、第三代又一同出現，咁就有點混亂了。」雖然有研究字體的網民希望港鐵保留第一代地鐵宋，他笑言自己「睇得好開」。「所謂第一代的地鐵宋，已經超過30多年，更新都係一件好事，與時並進。」他更謂如果真的有粉絲支持，也希望港鐵開放字體讓市民使用。<br><br>記者：葉青霞<br>攝影：徐振國</p></body></html>