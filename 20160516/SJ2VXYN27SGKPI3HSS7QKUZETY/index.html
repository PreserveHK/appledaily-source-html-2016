<html><header><meta charset="utf-8"><title>中環在線：Uber總裁投資滴滴？ - 李華華</title></header><body><h1>中環在線：<br>Uber總裁投資滴滴？ - 李華華</h1><p>蘋果公司豪擲10億美元（約78億港元）投資內地Call的App「滴滴出行」，對於正積極進軍中國市場嘅國際Call車App Uber嚟講，無疑係一個大打擊。<br>Uber官方並冇回應蘋果投資滴滴，不過Uber行政總裁（CEO）卡蘭尼克（Travis Kalanick）就幽默地喺Twitter發表訊息話，由於佢女朋友持有蘋果股份，所以間接成為滴滴投資者。卡蘭尼克仲喺訊息尾加上「搖頭」（#Smh，即shaking my head）及「好多謝庫克」（#thanksALotTim）等標籤。<br>卡蘭尼克之所以百感交集，係因為Uber剛喺中國虧損逾10億美元，而對手滴滴又聲稱，佔內地召車App市佔率87%，並獲得阿里巴巴與騰訊（700）等網絡巨頭撐腰。滴滴𠵱家仲獲得蘋果巨額投資，Uber真係bad luck（運滯）。</p></body></html>