<html><header><meta charset="utf-8"><title>一周三件：海油化學博彈 - 錢雋</title></header><body><h1>一周三件：海油化學博彈 - 錢雋</h1><p>中海石油化學（3983）喺海油系統中，率先質穿2008年金融海嘯價，總市值幾乎落到現金65億元（港元．下同）水位，海油化學爆殘。<br>海油化學本月頭隊穿海嘯期兩蚊邊位，現價1.6元，兼低過2006年上市價1.9元，創埋上市新低。海油化學呢個爆殘價總市值73.8億元，H股市值更只得28億元，集團上年6月尾現金值約65.3億元，係H股市值2.3倍！又扣埋銀行借款，海油化學淨現金仍去到36億元，每股淨現金比率近50%，係現金牛。</p><p>PB平海嘯期六成</p><p>海油化學家陣0.46倍PB，創上市以嚟新低，兼比海嘯期1.3倍PB，同上市以嚟平均1.7倍PB，平咗60%過外。場內同級化肥瓣數，加拿大Potash，股價一年嚟同樣跌到飛街，但仍然有1.6倍PB、又德國K+S 0.9倍。內地近磅行家鹽湖（深：000792）1.7倍、金正大（深：002470）更去到3.7倍。彭博綜合呢瓣全球平均1.98倍PB，海油化學亦平咗76%。<br>大孖沙澳洲聯邦銀行，喺2014年7月時，揸海油化學1.4億股H股，或7.9%，之後一路增持，最貴一板上年4月，每股成本價3.43元。而最近買入一板，啱喺呢個月頭，連呢板計，總共揸海油化學3.37億股H股，或19%。澳聯銀每股入市成本價2.06元，海油化學現價又係潛水。<br>海油化學上年7月以嚟下行通道，通道底1.4元，再跌輕輕手博反彈，上番通道頂，啱好好喺兩蚊，潛在回報率43%。到時，集團PB先得0.54倍。不妨掉頭計，當全球行家股價再跌一半，平均PB仍然講緊0.99倍，海油化學目標價PB，未有耐追到。<br><br>錢雋<br>細價股專家<br>本欄逢周一、三、五刊出</p></body></html>