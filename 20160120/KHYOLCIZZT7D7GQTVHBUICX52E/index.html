<html><header><meta charset="utf-8"><title>中環在線：沈聯濤開金管局玩笑「伯南克係陳德霖波士」 - 李華華</title></header><body><h1>中環在線：沈聯濤開金管局玩笑<br>「伯南克係陳德霖波士」 - 李華華</h1><p>一連兩日嘅亞洲金融論壇，華華覺得最重量級嘅嘉賓，要數噚日午餐演講嘅美國聯儲局前主席伯南克，會展新翼Grand Hall好耐都冇見百幾圍聽眾，就知墟冚。<br>演講以對話形式進行，主持人證監會前主席兼現任中銀監首席顧問沈聯濤（Andrew），亦係份量十足嘅金融界猛人，兩人雖已退下火線，但在台上妙語連珠，引經據典，確係高手過招，非同凡響。<br>聯滙機制下，港元港息跟住美國走就係人都知，估唔到做過金管局副總裁嘅Andrew，一開波就幽現任總裁陳德霖一默，笑住望向台下嘅陳總話：「其實香港欠咗伯南克，因為佢先係run緊金管局，佢係陳德霖先生嘅波士！」嘩，咁敏感嘅話題，睇怕只有Andrew呢啲高人，先拿揑得好笑又唔失禮。</p><p>指香港欠咗伯南克</p><p>伯南克2006年接替格林斯潘執掌聯儲局，任內爆發金融海嘯，佢推行史無前例嘅量寬政策，零息效應下，1,300億美元資金湧入本港，令本地資產樓價飆升，諗落Andrew呢個笑話亦有道理。<br>退休後，伯南克撰寫回憶錄《The Courage to Act》，沈聯濤開場白話，面對危機，有人懼怕回應，亦有人勇於行動，伯南克肯定係勇敢嘅行動派、超現實主義者同創造家。<br>見慣風浪嘅伯南克，發言亦字字珠璣，佢話今日中央銀行家，可以用嘅調控工具有限，總之做咗決定就承擔責任，「no excuse，no explanation」。央行施政固然要保持適度透明，但佢又補多句，話有時透明過頭，好似搞到TV成日影住聯儲局個會議室就多謝晒嘞！<br><br>李華華<br>mailto:LiWaWa@AppleDaily.com</p></body></html>