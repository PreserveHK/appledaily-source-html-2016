<html><header><meta charset="utf-8"><title>點解要訂位？ - 鄧達智</title></header><body><h1>點解要訂位？ - 鄧達智</h1><p>今晚有冇得食？<br>7點，三位……<br>對不起，星期一至六日間晨早8點至黃昏5點，不用也不能訂位。<br>晚上私房菜，必需訂位。<br>點解要訂位……啫？<br>咁，今晚訂三位囉，得唔得？<br>唔得，一星期頂多營業二至三個晚上，每晚盡量只招呼一個Party，Booking已爆滿至六月中下旬。<br>一個Party什麼意思？<br>即是，張三訂了一圍，同一個食堂空間便不能接受李四訂座，除非張三李四猶如長毛與曾鈺成份屬老友鬼鬼，不介意同堂吃飯，着實也是私房菜的本義：Privacy！<br>黐線㗎你，星期日唔開、公眾假期又不營業，有生意唔做？<br>我識你老闆鄧生㗎……<br>（成條村幾乎個個鄧生，我都係鄧生！）<br>絕大部份顧客都明顯擁文化涵養，電話傳來斯文語調，問題層次分明。偶爾接到刁蠻公主來電，也沒什麼，當作是日甜點。同一串話聽入耳朵：難啃？認為吹波糖，咀嚼後pop一聲吹爆，過癮？<br>考自己調節而已。<br>從來習慣手機關掉聲響（所以每次家中座機電話鈴響，導致精神恍惚），但願朋友第一時間曉得與現代文明接軌，whatsapp多好，信息利便傳達，一天都不用開口說一句話！<br>如果你真的來電問詢訂位情況，又無人接聽？<br>極可能電話另一邊有個答話恐懼症患者。<br>如果讓你看到紅色未接電話顯示，每天從四、五十個到二百個不等，誰敢接電話？你定會原諒，是嗎？<br>事實，曾經要求，部份媒體也義助刊登聲明：晚上私房菜訂位及其他問詢，請用whatsapp！<br>好玩，真好玩！<br>小不點兒小食堂，不少道理從前都未學過，每天都有新功課。<br>後台通天橋把關，另類虎度門，模特兒出台前，拿着鉸剪剪線頭，眼裏藏不得塵一般空氣中飄浮肉眼……不到短短一根線。<br>那時被讚美：一絲不苟。<br>今天……<br>好心你行埋一邊，你睇你？緊張兮兮瞪着每一個出品細節，就是經驗豐富廚房師傅，都被感染得斬雞冇力，真是！</p></body></html>