<html><header><meta charset="utf-8"><title>我主場：詹瑞文偏向虎山行</title></header><body><h1>我主場：詹瑞文偏向虎山行</h1><p>面對社會上千奇百怪的事，有人會以其敏銳觸覺加以獨特方式去表態，令觀眾引起共鳴，十年前詹瑞文在舞台公演《男人之虎》，一人分飾多角諷刺時弊，令觀眾釋放負能量笑住離場，十年後今天，他覺得社會上經常充斥易嬲易激動情緒，大家更應該放鬆一笑，再尋找積極方法解決問題。<br>撰文：馬建華<br><br>多年來詹瑞文（詹Sir）堅持在演藝事業上發放歡樂正能量，他將於4月1日假演藝學院公演《新男人之虎笑完武士》，以往會將自己不明的事以諷刺時弊手法搬上舞台問點解，而《男人之虎》在過去十年間演出達159場，令詹Sir覺得有些事未必找到答案，他日前接受本報專訪說：「我覺得最重要係香港人有一份武士精神，無論男人定女人，大家心中都有隻老虎，雖然面對住社會充斥有啲人講完當冇事、發生咗當冇事，仍能堅持自強不息，任何困難環境都能自尋出路。」</p><p>不斷自我挑戰</p><p>《男人之虎》第一個十年，對詹Sir來說是一個小總結，亦希望藉今次演出向香港人這份武士精神作致敬，令大家在笑聲當中找到正能量繼續做武士。籌備過程中，詹Sir覺得十年前大家笑完後會尋找積極方式去繼續做，現今社會大家會好易激動好易嬲，他尊重任何人的表達方式，但要記住任何情況下也應該笑一笑。<br>回看十年人生中有否出現「男人之苦」，詹Sir自言生長於基層家庭，父母努力工作，自己亦努力讀書，希望藉自己努力去改變自己生活，他覺得正正是擁有這種條件，憑努力去一步一步改善生活。詹Sir慶幸每個階段都遇到貴人幫忙，他說：「『苦』我甚少掛口邊，最多只係病要食藥睇醫生，自己已經好過好多人，每逢遇到困難總找到辦法同有人幫。反而『虎』就似自己性格，做好多事情都係明知山有虎，偏向虎山行，不斷去挑戰自己，每日都同自己競賽，睇吓今日自己點贏噚日嘅自己。」</p><p>騷前加新話題</p><p>近年香港社會發生不少爭議性事件，詹Sir認為不只香港，在世界各地時事都跟十年前有很大分別，縱使題材雖多，但資訊發達同時改變了觀眾，他說：「大家追捧同關注偶像、明星、政治藝人個狀態同十年前好唔同，以往大家追明星會追好耐好長情，𠵱家會好短暫，三個月前紅咗會突然會冇咗，《男人之虎》難度喺呢度，要好近演出時間先可以選擇做啲乜嘢人，因為要隨時變，好似創科局局長出現，你唔即時回應，下個禮拜就唔記得，香港人好善忘，𠵱家觀眾好貪心。」<br>詹Sir會先為個騷度好大概演出內容，臨近開騷時，稍作改動再加入最新鮮話題，正如早前度稿時氣溫急降至零度，可能四月開騷時又急升至40度，詹Sir指這有如創作中遇到的天有不測之風雲。<br>場地提供：The Wave</p><p>以有限創造無限</p><p>不少人擔心香港創作空間越來越窄，詹Sir對此覺得隨遇而安，他說：「我唔擔心，創作係無限嘅，創作好多時都喺限制之下我去搵到新嘅嘢，網絡上規管係一個平台上規管，而思想係無得規管，思想只會再激發自己點樣再以新形式去做，所以唔好規限自己思想係最重要。」<br>詹Sir覺得香港已經好幸福，相對其他地方已經有思想自由地方，而這點是非常寶貴，他作為一個創作人，思想上一定要好自由，如果只會擔心任何事都被規限而無法做，只是坐以待斃，正所謂「你有張良計 我有過牆梯」。最後詹Sir自言25年前自己從默劇出身，表演中不能講話，又沒有服裝道具配合，一切也是無中生有，所以創作永遠是在有限內創造無限。</p></body></html>