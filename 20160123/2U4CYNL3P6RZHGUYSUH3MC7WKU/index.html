<html><header><meta charset="utf-8"><title>【潛龍碟影】黑道浪漫化　劉華上身 - 龍叔叔</title></header><body><h1>【潛龍碟影】黑道浪漫化　劉華上身 - 龍叔叔</h1><p>本來龍叔叔呢個禮拜打算寫隻《火星任務》，不過諗起幾個月前睇4D版俾佢fake咗，成套戲幾乎得升空同降落時張凳有郁過，兩張飛成五嚿水就咁「靜靜地」飛走，相當之搵笨，到家陣龍叔叔都仲有啲不忿，攞去AIA玩可能都贏到幾隻大公仔攬吓。加上PlayStation靚公關預早send咗隻仲未派街嘅PS4《人中之龍 極》中文版過嚟，呢個禮拜講番game，都係合情合理同合法嘅。</p><p>雖然龍叔叔玩唔晒成個系列，不過大大話話都煲爆四、五集，集集100% Clear拎埋白金盃先封game，算係資深fans喇啩。一直覺得日本仔將黑社會過度浪漫化，事事兩脅插刀，甚至好以今集咁代友坐監，其實都幾老套，不過《人中之龍》系列勝在劇情鋪排都幾熱血，集集都有高潮爆點，睇過場動畫好似睇戲咁過癮。今集遊戲一開始，就係講主角桐生一馬跟兩位同樣喺孤兒院長大嘅兄弟錦山彰及紅顏知己由美嘅故事。由美俾自己大佬挾走非禮，錦山踩場攞人，玩家就控制桐生，不顧一切趕赴現場幫拖。嘩，成件事幾咁「劉華」呀，一路跑背後就好似響起「人生雖短暫，無悔共你，穿梭天邊與海岸」咁型囉！<br>雖然玩咗幾集都係神室町做主舞台（即係現實中嘅新宿歌舞伎町），但見番激安之殿堂、吉野家、街道同大廈，又熟到好似幾廿年老街坊咁，好有親切感。今集嘅場景描繪又再進步唔少，街上人群同雜物都多咗，走嚟走去冇咁悶。可能係remake第一集嘅故事背景，有好多店舖都唔update，好似新起嘅恐龍酒店同餃子店等，但冇所謂啦，龍叔叔每集最心急要做嘅，都係火速提升一堆陪酒小姐嘅好感度，今次仲有「翻版林志玲」波多野結衣出場喎，叫酒、送禮再帶出街……食飯是常識吧。可惜喺截稿前，龍叔叔仲未玩到陪酒小姐劇情，不過睇番資料相片，遊戲入面嘅波多野做得唔多似，投入感應該會大減。除咗靠幻想搭夠，聽日喺PlayStation搞嘅《人中之龍》發佈會，都會見到呢位女優嘅真人，惟有影多幾張相補數囉。</p><p>Hea遊歌舞伎町都咁好玩</p><p>近年日系大game紛紛中文化，繼《Final Fantasy》同《潛龍諜影》後，仲有龍叔叔極愛嘅《人中之龍 極》同《戰場女武神》，嚟緊部PS4應該都係煲game多過煲blu-ray喇。至於《人》嘅中文繙譯都算有水準，好多日本黑道專有名詞都譯得有板有眼，新玩家對咁龐大嘅黑幫結構會易明好多，最重要係同陪酒小姐嘅溝通，唔再係亂揀對答而得罪靚女，而且支線任務嘅目的亦清清楚楚。最慶幸係配音仲係日語，世嘉千祈唔好多此一舉配埋國語吖，諗起爭執時你一句「他奶奶的」、陪酒小姐變北姑，仲有周街城管打人嘅場面，簡直將隻game變成中式爛仔《GTA》，咁就大家都無癮啦。<br>《人》係18禁遊戲，入面包含打交爭地盤、媾陪酒小姐同賭錢，聽落幾唔健康，不過作為虛擬世界嘅遊戲，當係畀成年人釋放現實生活中嘅壓力都唔錯。龍叔叔最沉迷嘅，係佢源自《莎木》嘅hea遊概念，唔心急發展劇情，大可去cafe high吓tea，再到機舖玩番八十年代經典世嘉game，再唔係去賭場玩吓花牌過日辰等，hea吓hea吓又幾粒鐘，小遊戲真係多到數唔晒，基本上係以一隻嘅game價錢買到50合1嘅遊戲咁滯，抵啦。不過要攞100%白金盃，起碼要精通呢堆小遊戲，仲未計支線任務同收集元素，閒閒哋百零粒鐘先叫玩盡隻game㗎喎。</p><p>Profile：</p><p>幾十歲老宅男，聽歌煲碟打機無一不癡，一生最大成就便是家中收藏幾千隻碟，假日只愛潛伏家中煲碟，親情跟愛情也拋諸碟後。（ http://www.facebook.com/uncle.dragon.movie ）</p><p>編輯：陳國棟<br>美術：楊永昌</p></body></html>