<html><header><meta charset="utf-8"><title>夫妻買樓撻定蝕60萬盛女Whitney離婚：為咗仔女要堅強</title></header><body><h1>夫妻買樓撻定蝕60萬<br>盛女Whitney離婚：為咗仔女要堅強</h1><p>24歲盛女Whitney（阮嘉善）大前年參加大台真人騷《求愛大作戰》，因為最靚最索成為新聞人物，同年她閃嫁媽模陳靜儀（Mia）前夫莊家傑，一度與Mia隔空互數，當時兩公婆一條心對抗外敵，感情有增無減，未料Whitney前年誕長子Chalmers後，於去年陀B女期間，忽然在網上宣佈離婚，後經婚姻輔導員協助下破鏡重圓，未料只維持半年，有指因買樓撻定損失60萬，Whitney於上月與莊家傑簽紙離婚。</p><p>盛女Whitney 2013年閃嫁「媽模」陳靜儀（Mia）前夫莊家傑，明知男方冇錢冇家底，仍願意隨他過清茶淡飯生活，前年誕下長子Chalmers，去年9月再誕得意B女Valerie湊成好字，她亦不時在Ig貼一家四口合照，溫馨家庭令人羨慕，但本報收到消息，Whitney與莊家傑原來上月已簽紙離婚，更有指Whitney對莊家傑終極心死，與她去年交託做地產經紀的莊家傑買樓，最後因按揭問題被迫撻定，令Whitney損失60萬血汗錢有關，加上Whitney已有追求者，令Whitney終於的起心肝離婚，Whitney日前在銅鑼灣接受《蘋果》訪問，堅決否認離婚涉及第三者：「我哋再見仍是朋友。」</p><p>目標有差距</p><p>Whitney說：「其實一般情侶由拍拖到結婚、離婚都有一段故事，唔想一一去講，今次係大家都經過深思熟慮，再見仍然係朋友，小朋友會跟我，但佢都會安排時間見小朋友。」問Whitney離婚原因，是否如傳聞所說與去年買樓不成有關，還是因為有新追求者？Whitney即時澄清：「一定冇第三者，雙方都冇，我同家傑都聽到呢啲傳聞，唔想畀機會人製造新聞，係有朋友關心我，即刻介紹男仔畀我，但現階段唔會接受，只會將心思放喺仔女身上，唔想有人借機會製造假消息，我哋喺和平氣氛下決定呢件事，分開因為大家思想同目標有好大唔同，兩個人都已經盡咗力。」</p><p>考慮做幕前</p><p>至於買樓撻定事件，Whitney無奈說：「間樓係撻咗定，乜原因唔想詳細講，只可以話係計錯數，因為我係自僱人士，按揭部份計錯數，最後惟有撻定，都損失咗60萬，係好心痛，但為咗仔女要堅強，係一個經驗，惟有努力工作。」她承認過往一直有經理人公司斟洽合作，她說：「我從來冇發明星夢，如果有，我一早入咗行，所以之前有人搵都拒絕咗，但係為咗一對仔女，要為佢哋將來諗，𠵱家會開始諗吓唔同嘅發展，都想以過來人身份畀到人正面訊息，單親媽媽都可以過得好好，只要努力，天無絕人之路。」<br>採訪、攝影：小米</p></body></html>