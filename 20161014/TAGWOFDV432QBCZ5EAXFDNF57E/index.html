<html><header><meta charset="utf-8"><title>唔拍就賠2,000萬吳啟華被呃接拍三級片</title></header><body><h1>唔拍就賠2,000萬<br>吳啟華被呃接拍三級片</h1><p>現年52歲嘅吳啟華，83年簽約無綫後，首次擔正嘅角色就係同劉德華、趙雅芝合作嘅《魔域桃源》，劇中吳啟華第一次做反派角色，由於演技奸到出汁，所以之後嘅劇集好似《大運河》同《流氓大亨》都係繼續做奸角，其中喺《流》劇中，做萬梓良失散多年細佬嘅吳啟華，用盡陰招陷害大佬，睇到一眾師奶觀眾咬牙切齒。<br><br>87年，吳啟華同無綫鬧反，繼而轉戰拍電影，不過吳啓華所拍電影，令人最深刻嘅，必定係兩套三級片，首先係91年同「波霸」葉子楣拍嘅《玉蒲團之偷情寶鑑》，同埋94年同翁虹拍嘅《滿清十大酷刑》，吳啟華嘅三級男星形象從此定型。<br><br>雖然自己有份拍嘅《玉》片，當年票房收近$2,000萬，創下三級片紀錄。但對於自己拍過三級片，吳啟華曾經喺訪問中，話好後悔接拍，仲話當時係俾人呃去拍，如果唔拍，就要賠$2,000萬，為咗呢件事，吳啟華想過退出娛圈。<br><br>好彩到98年，吳啟華重返娘家，終於接到好籌，接拍《妙手仁心》，做情深款款程至美，入屋兼加分，之後再拍第二、三集，成功轉型。</p></body></html>