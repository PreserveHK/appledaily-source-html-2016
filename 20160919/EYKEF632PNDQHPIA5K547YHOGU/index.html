<html><header><meta charset="utf-8"><title>12分鐘搞㷫Sammi舞台做主場子華借情史　高呼香港要童話</title></header><body><h1>12分鐘搞㷫Sammi舞台做主場<br>子華借情史　高呼香港要童話</h1><p>44歲的鄭秀文（Sammi）前晚帶病在紅館舉行第二場個唱，獲宣佈「封咪」兩年的棟篤男神黃子華撐場，破戒現身做特別嘉賓吹水，幫口為失聲Sammi製造爆笑12分鐘炒熱全場氣氛，子華神教訓Sammi作為專業表演者，最重要是唔好回水，更公開催她跟老公許志安快生BB，並為他們的兒子改名為「許勝不許敗」，借兩人的情史高呼：「香港要童話！」</p><p>鄭秀文前晚假紅館舉行第二場「Touch Mi2世界巡迴演唱會2016」，雖然感冒未癒聲音沙啞，但Sammi依然堅持show must go on，老公許志安誓必晚晚現身觀眾席支持，Sammi唱到口乾搵水飲說：「乾到碌蔗，好缺水。」前晚表演嘉賓竟然是男神黃子華，兩人僅於前年合作拍電影《失戀急讓》，子華的驚喜登場令全場尖叫拆天。<br><br></p><p>催Sammi生B
</p><p>今年4月，子華神接受蕭若元的網台節目訪問，坦言覺得現時的香港「好多嘢笑唔出」，宣告封咪兩年停做棟篤笑，然而，前晚子華破戒撐Sammi再講棟篤笑，甫上台即自嘲：「我成日病，試過臨出場，喺個廁所又屙又嘔。而作為一個專業表演者，最緊要係乜嘢？就係……唔好回水！」子華又爆跟Sammi完全不熟，只拍戲見過一日：「佢問我：『子華你有冇睇過19世紀俄國大文豪陀思妥耶夫斯基嘅《罪與罰》呀？』跟住我就唔想睬佢喇，因為我係冇睇過㗎。」令Sammi笑到走音捧肚。<br>接着戲肉上場，子華擺許志安上枱勁放笑彈：「你哋係咪好想許志安同Sammi講……」Sammi用高八度走音聲線制止：「千祈唔好中計呀！」子華行遠跟Sammi保持距離，施施然說：「你太瘦喇！咁樣點生BB呀？」Sammi沒好氣說：「邊個話生BB？」子華抵死答：「仲得㗎，你今日攰啲，但休息完你會唔會有啲力。」<br></p><p>騷44歲小腹肌
</p><p>步步進逼的子華更借Sammi和安仔的情史，發揮棟篤笑撐港精神：「我今日係想講有少少社會意義嘅嘢，點解啲人會咁想你同許志安一齊？因為呢個係童話呀！金童玉女，但係爆咗煲，曾經，然後破鏡，竟然又能夠重圓。呢個係童話中嘅童話，所以你明唔明白，你嘅社會意義，你嘅社會責任呀？係因為今時今日嘅香港，係少咗好多童話㗎喇！所以，如果許志安鬧你，你係有權同佢講：『收聲！』唔係為咗我，係為咗香港，大局為重！」<br>最後，子華提出童話要有完美結局：「生個仔，我連你個仔個名都幫你諗埋，就叫做『勝不許敗』！三母子一齊走出嚟，贏晒！許志安，鄭秀文，許勝不許敗！」全場拍爛手掌，Sammi笑到走音說：「多謝！」子華的12分鐘棟篤笑任務完美落幕，Sammi繼續載歌載舞落力表演，尾聲時說：「今晚開唔開心呀？你哋開心我就開心，多謝你哋！雖然把聲沙，但我有六個字想講，『有幾多畀幾多』！」另外，Sammi昨午在fb貼素顏騷腹肌相，留言自我鼓勵：「沒有不可能的任務。44歲。送給自己的小小腹肌。mi，做到了。」<br>採訪：黃曉妍<br>攝影：陳慧安</p></body></html>