<html><header><meta charset="utf-8"><title>咖喱牛腩：《怎麼才算贏巴塞？》 - 牽牛</title></header><body><h1>咖喱牛腩：《怎麼才算贏巴塞？》 - 牽牛</h1><p>寧得罪拉登，莫得罪高登；早幾日香港面對超級寒流，最引人發笑嘅新聞一定係港女硬闖大帽山頂，同負責封山嘅警察大聲講：「條命係我哋自己㗎嘛、救人係你哋嘅職責」，結果當然順利被高登仔起晒底。樹大招風，巴塞隆拿都有高登潮文《怎麼才算贏巴塞?》，包括不能鏟美斯、不能打鐵桶陣等等，其中一項係「對巴塞時必須全隊都是青訓球員，否則只是靠錢換來成功」。<br>坦白講，巴塞青訓基地拉馬西亞曾經係無數球星搖籃，亦係巴塞引以為傲嘅地方，美斯、沙維、恩尼斯達、碧基等等都出身球隊青訓系統，2011年巴塞更曾排出青訓正選11人應戰，成為一時佳話。但急於求成又好，青訓球員未能接班又好，巴塞已行番收購貴價球星舊路，前線MSN組合，蘇亞雷斯同埋尼馬都係巴塞天價收購，仲有拿傑迪錫呢啲身價唔平嘅中後場球員，一月開始可以正式上陣嘅阿歷斯維度同埋阿達杜倫，亦屬貴價兵。<br>相反90後嘅巴塞青訓產品，𠵱家只可以喺球隊副選夾縫中出現，甚至好多已經流落英超、葡超等球隊；愛華頓就要多謝巴塞放棄迪路菲奧，法比加斯回流英超，好歹都幫過車路士贏聯賽冠軍。其實最可惜嘅係中場拉芬拿艾簡達拿，個人天份唔差過阿哥堤亞高，不過就成日受傷。巴塞青訓最出名係打造翼鋒，能夠位列一隊，成為MSN身後「R1」及「R2」，蒙尼亞艾哈達迪(左)同辛度拉美利斯都係球會重點培訓，兩人身材、踢法相似，把握力以蒙尼亞較佳。其實自馬體會同皇馬失分，巴塞榜首優勢明顯，周六榜首大戰如果贏埋馬體會，冠軍已經係囊中物，餘下聯賽不妨多用蒙尼亞同辛度，先能夠傳承巴塞優良傳統。<br>文：牽牛</p></body></html>