<html><header><meta charset="utf-8"><title>李亞男熱褲騷長腿祖藍生唇瘡變心型嘴</title></header><body><h1>李亞男熱褲騷長腿<br>祖藍生唇瘡變心型嘴</h1><p>王祖藍近年返咗大陸奔跑吧，跑跑吓就喺大陸撈得唔錯，仲帶挈埋老婆李亞男一齊返大陸出騷，唔使喺大台捱騾仔，李亞男更過住少奶奶嘅生活，一時約圈中「處女黨」好姊妹岑麗香、王君馨及苟芸慧等，出嚟飯聚，再唔係就去探祖藍班，又或者去旅行鬆吓，生活夠晒寫意!<br><br>未知係唔係祖藍工作辛苦，休息唔夠定係抵抗力差云云，祖藍昨早在微博忽然貼咗兩張嘴唇相，奉勸大家慎入，留言：「（不要打開）我的嘴唇，是神聖不可潰瘍的！我想笑但是笑不出來，等到思念傷害，厚嘴唇，潰瘍太利害。」<br><br>查實王祖藍本來個唇已經夠厚，加上生唇瘡，就令嘴唇更加厚，似足梁朝偉喺電影《射鵰英雄傳之東成西就》嘅look，一雙「孖潤腸」……唔少網民都覺得好噁心，稱「遠看是紅腸 近看是嘴唇」、「別和你老婆接吻」及「小藍藍，你的嘴唇腫成了一個愛心」。<br><br>而喺差唔多時間，老婆李亞男都更新咗微博，身穿黑色小背心配熱褲嘅李亞男大晒收到大陸某品牌嘅波鞋，仲有晒土豪口吻講呢對鞋係「純金限量款鞋扣」，李亞男仲拎咗個鞋扣做頸鏈……自稱緊貼「最新時尚風潮」……hahahaha!</p></body></html>