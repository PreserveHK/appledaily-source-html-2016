<html><header><meta charset="utf-8"><title>隔牆有耳：馬季開鑼　盃賽頒獎　特首行開 　龍蝦頂上 - 李八方</title></header><body><h1>隔牆有耳：<br>馬季開鑼　盃賽頒獎　<br>特首行開 　龍蝦頂上 - 李八方</h1><p>話咁快，新馬季今日又開鑼，政務司司長林鄭月娥會入場主持打鑼儀式。開鑼日盃賽重頭戲照例係特首盃，今季安排比較特別，頒獎嘉賓並非由主持打鑼嘅林鄭月娥一手包辦，而係由特首夫人梁唐青儀負責頒獎，一反過去傳統，唔少人都估中間存在政治計算，但係喺馬會嘅角度，都只能夠主隨客便。</p><p>林鄭借歪改打鑼
</p><p>眾所周知，今季開鑼改跑禮拜六日馬，係為咗遷就聽日舉行嘅立法會選舉投票日，其實對香港有更大影響嘅特首跑馬仔選舉，已經悄悄揭開序幕，雖然只係主持打鑼嘅林鄭就話冇興趣出選，但係人都知仲有大把變數，一旦林鄭決定去馬，絕對係可以左右大局嘅強手，有人唔想佢曝光率太高，都非常合情合理。<br>回歸以嚟，就算特首本人唔入場做開鑼嘉賓，政府起碼都派出三司做代表，偏偏林鄭同財爺曾俊華都有好高呼聲選特首，唔通唔想畀佢哋搶晒風頭，令爭連任嘅689蝕章？（財爺上咗杭州會習大大，機會難逢過頒特首盃啦！）八方仲記得689上次入場頒獎俾人噓到爆，仲有人掟雞蛋搞到秩序大亂，似乎都係唔蒲頭好啲，無謂令大家掃興。<br>印象中特首盃從未試過由特首夫人負責頒獎，特首搵老婆頂檔，唔知以後特首行開行埋，係咪由特首夫人做埋署理特首？689民望一直都好低，佢老婆梁唐青儀俾市民大眾嘅印象亦好唔到幾多，唔知馬迷有乜反應？與其嗌到拆天柴台，不如慳番啖氣，9.4去投票揀個代表到自己嘅議員仲實際。<br><br>李八方<br>mailto:pf_lee@appledaily.com</p></body></html>