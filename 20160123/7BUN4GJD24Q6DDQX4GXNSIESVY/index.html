<html><header><meta charset="utf-8"><title>浸大60 - 左丁山</title></header><body><h1>浸大60 - 左丁山</h1><p>大學、中學每到50、60，80，90以至100歲，皆會有盛大慶祝節目，壓軸好戲多是在會展擺一百至三百圍酒席嘅盛大晚宴，又或者舉辦一場校友粉墨登場大匯演。搞晚宴相對比較容易，辦大匯演就傷腦筋咯，因為要搵齊有號召力，有實力嘅校友上台，單係事前排練都要起碼三個月，煩死籌辦委員，個個大忙人，夾時間去一齊排練已經要命啦。<br>公關大姐大係「晚會皇后」，港大90年，100年，中大40年，50年，聖士提反100年，中大和聲書院之天皇巨星籌款晚會，皆由佢負責公關及提供製作意見，次次出色。呢晚佢又要左丁山與一班傳媒朋友到華商會14樓與浸大校長錢大康、協理副校長傅浩堅兩位教授及校友事務處總監李惠儀博士食飯，飯局主題曲係乜呀？大姐大話：「浸會大學60周年校慶大騷」。哦，浸大有咁多著名媒體人、廣告人、表演名家，一樣係搵大姐大負責60周年校慶公關。<br>去到華商會大厦，在走廊就碰到傅教授，講起佢話自己亦算「新亞人」，因為佢在中大任教時，隸屬新亞書院，曾參與好多新亞活動。<br>上到去，人到齊之後，原來錢校長及傅校長都禮讓兩位大名鼎鼎嘅校友蕭潮順與趙應春講晒，趙應春名震電視新聞界，係傳理系校友，今次出任60周年校慶大騷、「我們都是浸大的」嘅籌委會主席，成員有蕭潮順，伍曼儀，陳凱欣，李德能，伍家廉，負責製作嘅當然係香港頂級大騷製作專家蕭潮順自己赤膊上陣啦；佢本是1984年地理系校友，與電視傳理扯不上邊，但因為浸大有「大專會堂」，於80年代初香港缺乏演出場地，外國大歌星如Patti Page，Culture Club，本地雛鳳鳴劇團等等皆租用大專會堂演唱、做大戲，故此會堂不時聘用兼職學生（student helper）做總務（即擔枱擔凳，拉幕，帶位，散場後清理垃圾等等雜務），蕭潮順話有人工五蚊一個鐘，做一晚可得二十大元，故此辛苦啲都照做，點知做得多就有人睇起，一畢業，無綫電視立即搵佢入廠返工做製作雜務，從此走入電視節目製作團隊，成就咗佢今天之威猛事業，似乎一切都有上天安排。<br>蕭仔話對浸大非常感恩，故此即使成日飛來飛去，亦不辭做義工，為母校盡力做好呢場60周年校慶大騷。至於大騷有乜內容，明日再講。</p></body></html>