<html><header><meta charset="utf-8"><title>中環在線：港交所換新logo 網民唔多like - 李華華</title></header><body><h1>中環在線：港交所換新logo<br> 網民唔多like - 李華華</h1><p>港交所（388）噚日中午公佈2016至2018三年戰略計劃，又係行政總裁李小加嘅表演時間，小加總裁由中午收市「表演」到下午開市，午市—開大家就起勢咁沽港交所，倒跌收場，唔知攞景定贈興。</p><p>講返個三年戰略計劃，除咗研究搞個「新三板」有啲新意，其他都係啲老調，亦唔駛旨意短期內落實，反而換logo最有效率，即講即改，相對由2000年起採用嘅舊logo，港交所個新logo比較簡單，主要由「HKEX」四個英文字母組成，其中個「X」由兩個好似「C」字背對背拍埋一齊，一個紅「C」加一個藍「C」（點解唔用黃「C」呢？）。不過睇返網民初步的反應，似乎唔多欣賞新logo喇。<br>小加總裁話新logo體現港交所「連接東西」、同埋將中國市場連接至世界咁話喎。其實近日全球股災都係由中國經濟差、人民幣貶值引起，證明早已跟世界接軌，𠵱家先改logo，遲咗啲喎。</p><p>【網民洗版】</p><p>wai hung cheung：<br>「不知所謂，似兩把刀互劈！即是自己打自己，唔死都一身散！」<br>Ming Ho：<br>「新不如舊……正反兩個C是說世界只得中國嗎？」<br>Justin Yang：<br>「由一個環球標誌改為一個唔知想（代）表乜嘅標誌。」<br>Eric Cheung：<br>「事業線」</p></body></html>