<html><header><meta charset="utf-8"><title>給代理包圍 - 左丁山</title></header><body><h1>給代理包圍 - 左丁山</h1><p>今個月，樓價指數回升，成交量回暖，更有深圳富豪來港掃商業大廈，斥資百億港元，面不改容，於是見到地產股帶動恒生指數衝上二萬二千點，發展商信和置業股價創52周新高，似乎一片好景噃。<br>咦，記得個幾月前，好多大行不斷唱衰樓市，最熊者睇樓市自高位會下跌三成，現時還未跌完；又傳出有銀主盤插水求售，但時至今日，一啲大行分析員竟然變臉快過四川名師，夠膽話樓市可能升兩成喎，呃鬼食豆腐咩，一時唱淡，一時唱好，一啲分析員嘅獨立思考能力幾成疑問，隨波逐流，人云亦云嘅分析員，永遠只是二流。<br>樓市好似回春，一手樓盤因有120%按揭，又有講123%，花招多籮籮，驟看幾吸引㗎，實際分析過，就係買家有小着數，冇大便宜，難以助長炒風，金管局毋須過慮。左丁山行經IFC二期，不時會被地產代理包圍，總有兩三人追住左丁山派單張，有一次幾乎好奇心起，想攞嚟睇吓，但又驚順得哥情失嫂意，不知用左手攞好，還是右手攞好，好唔好左右手齊攞呢？<br>見到監管L，順便問佢呢個問題，佢提出警告：「最好唔要，如果要睇睇，只攞一張就算，千祈唔好製造現場混亂。代理成功派咗一張傳單俾你，你就係佢嘅客，佢會保護你不再受其他在場代理追纏，但會要你簽一張紙確認你係嗰位代理個客，以後假若你真係買樓嘅話，你就要俾佣佢，假如你簽咗兩份，但後來只準備搵一位代理買樓，另外嗰位都會追你佣金。」<br>哎吔，好彩一份傳單都未攞過啫，唔怪得新樓經紀係會覺得搶輸行頭慘過敗家，如果睇到第二個行家行埋嚟爭取，起踭撞開甚至衝突開片，難免發生啦。監管L話：「淡市時佢地為咗生意係會死纏爛打嘅嘞，有時公司管理層捽數壓力大，冇成交都要有睇樓次數，用來向發展商交代，我有一位師奶朋友就不時俾相熟經紀call去做場戲，現場簽番張紙，到示範單位打個白鴿轉，全港37000個代理爭開單，搵食幾艱難㗎！」我地又唔係得閒得滯，無謂捲入呢啲現實荒謬劇。李四叔金句：炒地產股好過炒樓；現時地產股淨值相對於NAV（資產流值），還是有折讓，如果折讓消失嘅話，可以賺得幾和味，當然這只是一個希望。</p></body></html>