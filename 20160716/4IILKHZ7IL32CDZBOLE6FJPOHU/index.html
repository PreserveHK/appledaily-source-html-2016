<html><header><meta charset="utf-8"><title>【荔園試玩】不再懷舊　新荔園聯乘卡通</title></header><body><h1>【荔園試玩】不再懷舊　新荔園聯乘卡通</h1><p>今年的荔園移師機場博覽館舉行，究竟今年有乜遊戲玩，又有邊個影相地點靚？記者今日親身到場，一於同大家報告一下。</p><p>一、拜拜懷舊味道
</p><p>上年荔園一出，人人見到掟香口膠同大象天奴即刻心郁，唔玩淨入場影相都叫有gimmick。今年場館分為七個部份，以「荔園Super Summer 2016」為題，招牌懷舊攤檔、遊戲同場景幾乎冇晒，好彩保留咗大象天奴，雖然唔識噴水但都叫做有點舊荔園味道。今年遊戲移師室內，現場有大量卡通場景，仲有本地插畫師的裝置藝術，好處係遇上不穩定天氣都仲可以繼續玩；室外則係電動高卡車Xrace場地。<br></p><p>二、六款攤位遊戲
</p><p>去荔園梗係要玩攤位遊戲，不過今年冇得掟香口膠，取而代之係常見嘅足球九宮格「我要射波」、藍球入樽遊戲「零秒出手」同碌乒乓球嘅「別有洞天」等六款遊戲，個人覺得有點失色，但其中一個遊戲獎品係小露寶，都係童年回憶之一。除咗八、九十年代大家熟悉的經典人物，今年場內仲有很多妖怪手錶卡通獎品，小朋友會鍾意。<br></p><p>三、影相位冇驚喜
</p><p>淨睇攤位遊戲和吹氣設施，應該未必滿足到你，一於睇埋有乜影相位。第一個打卡點，當然是大象天奴，高約4米嘅天奴唔算難影，正面影會更有氣勢。同妖怪手錶聯乘的櫻花鎮場景，馬路setting可以用來拍出全身snap shot；貌似迷宮的裝置藝術「蘇菲的奇幻世界」，係由插畫師林皮創作，裏面有鏡同夢幻感覺的設計，都係不錯選擇。 <br><br>今日睇完大環境，想知道值不值得入場玩？果籽仲帶咗小朋友入場親身實試，繼續留意報導啦！<br><br>開放時間：7月16日至8月7日<br>星期一至四11:00-20:00<br>星期五至日10:00-20:00<br><br>地點：亞洲國際博覽館8號及10號展館<br><br>入場套票：<br>星期一至四及星期五至日 10:00-12:00<br>成人：$140（包10個代幣）<br>3歲或以下：免費（不包代幣）<br><br>星期五至日 12:00-20:00<br>成人：$180（包10個代幣）<br>3歲或以下：免費（不包代幣）<br><br>＊另購每個代幣為$10<br><br>記者：黃樂雯</p></body></html>