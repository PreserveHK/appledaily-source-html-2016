<html><header><meta charset="utf-8"><title>【鳩嗚乜乜乜】用WhatsApp LINE講電話　電磁波升6萬倍？</title></header><body><h1>【鳩嗚乜乜乜】<br>用WhatsApp LINE講電話　電磁波升6萬倍？</h1><p>手機通訊app都有通話功能，包括WhatsApp、LINE，喺海外可以免費打電話畀屋企人，慳好多電話費，但有時唔一定打長途，朋友會錯手打WhatsApp電話畀你，又或者有啲人覺得用WhatsApp被截聽機會細啲．．．(你唔係以為香港冇電話竊聽呀嘛)。<br> <br>不過，最近網絡尤其台灣流傳「通訊軟體打電話 電磁波瞬間飆高6萬倍！」，當地東森新聞【網事有影嘸】仲搵專家做測試，發現手機備用時，電磁波係320微瓦，普通打電話升到最高9.2萬微瓦，但用Line打電話，會狂升到32萬微瓦，係備用狀態嘅1,000倍。升6萬倍係流嘅？專家話未必，因為如喺辦公室、交通工具，好多人一齊用LINE打電話就有咁嘅可能。( http://bit.ly/29Cufdg )<br> <br>其實2013年，台灣電磁輻射公害防治協會已經用三星、SONY、hTC、iPhone、SHARP等手機測試用LINE時產生嘅電磁波，發現用邊款手機，電磁波都係唔使手機時嘅5至6萬倍。協會話，據世衛調查約有3%至5%人，可能對電磁波敏感，會覺得攰、頭暈、耳鳴、失眠、頭痛等。如必須用軟件打電話，通話時間愈短愈好，最好用無線耳機，否則手機都要距離耳仔最少2cm。<br> <br>當地台南大學生態科技學系教授兼主任鄭先祐話，用其他app如WhatsApp都係一樣，因手機訊號都會提升，希望令到app運行更順暢，所以電磁波就會升高。<br> <br>手機電磁波係咪危害健康仲未有證據，但凡事適可而止，用手機講太耐電話都手軟頸痛啦。（喂呀，用手機睇埋呢篇先啦）<br> <br>費清＃要生計，也要生活＃毋忘初衷</p></body></html>