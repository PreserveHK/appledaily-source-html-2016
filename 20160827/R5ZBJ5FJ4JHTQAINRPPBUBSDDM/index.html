<html><header><meta charset="utf-8"><title>隔牆有耳：同讀何母所創幼稚園　大何　小周　曾是「同學仔」 - 李八方</title></header><body><h1>隔牆有耳：<br>同讀何母所創幼稚園　<br>大何　小周　曾是「同學仔」 - 李八方</h1><p>今屆嘅立法會選舉真係一波未平一波又起，繼確認書風波、港獨派被取消資格之後，焦點就嚟到自由黨周永勤，同埋被指為「西環契仔」嘅何君堯身上。前日周永勤突然爆喊棄選，矛頭直指何君堯，何君堯噚日絕地大反攻，仲自爆原來佢哋兩個係校友㖭，唔通小周由細就俾大何蝦？<br>大家都想知，小周噚日作出大何口中嘅「無言的指摘」，到底係咪衝住大何而嚟。大何誓神劈願話唔知，仲爆料話幾年前佢哋「重新認識」時，小周叫大何做「同學仔」㖭，原來佢哋兩個都係良田幼稚園嘅學生。</p><p>「有賴我媽教導佢」
</p><p>大何話良田幼稚園係佢一心要培育下一代嘅媽媽創立，當年同良田公立學校一樣非常有聲望，相信小周都係受惠良好嘅教育基礎，「喺呢個搖籃裏面成長，最後佢做到區議員，可能都有賴於我媽媽教導佢」，點知到今年7月小周對大何態度有變，相反佢就冇。睇年紀，大何大小周5歲，應該就唔係同期同學，唔知小周細時係咪一樣會爆喊、大何又係咪已經牙擦擦呢？<br>話時話，噚日大何記招仲有段小插曲。話說熱血公民派咗人去影大何記招，但不時俾大何嘅人遮鏡頭，直到記招開到差不多一半，大何先開聲話唔怕啦，人哋安份守己、拍係冇問題嘅，唔好阻佢，咁嗰位熱血人先得以安心影嘢。<br>其實何君堯又唔使對熱血公民嘅人咁大戒心，雖說噚晚熱普城候選人鄭松泰係咁狙擊佢，但當日如果區選冇鄭松泰狙擊何俊仁，同區何君堯又邊會有得贏？該區其他參選名單，請參閱本報立會選戰網站 http://hk.apple.nextmedia.com/legco2016/region 。<br><br>李八方<br>mailto:pf_lee@appledaily.com</p></body></html>