<html><header><meta charset="utf-8"><title>趣趣地：球迷冒雨集會：美斯唔好走</title></header><body><h1>趣趣地：<br>球迷冒雨集會：美斯唔好走</h1><p>雖然美斯喺美洲國家盃決賽射失12碼，搞到球隊不敵智利之後心灰意冷宣佈退出國家隊，不過，同美斯勁老友嘅阿根廷國家隊按摩師馬些路（Marcelo D'Andrea）近日大爆，呢件事仲有轉機！而一班阿根廷球迷喺上周六亦都冒雨集會，希望美斯可以繼續留效國家隊。</p><p>按摩師老友爆踢多屆世盃</p><p>阿根廷喺美洲盃屈居亞軍，美斯喺賽後即刻宣佈退出國家隊更加震驚球壇；不過，有消息指美斯咁做，係為咗向行政混亂兼貪腐嘅阿根廷足總表達不滿。同美斯勁老友嘅阿根廷國家隊按摩師馬些路，亦向球迷大派定心丸：「雖然美斯冇喺更衣室入面講過任何關於退出國家隊嘅事，但我好有信心佢至少會踢埋2018年世界盃先會退出國家隊，因為佢真係好愛阿根廷！」</p><p>另外，有大約150名阿根廷球迷上周六就齊齊冒雨，喺首都布宜諾斯艾利斯集會，仲有唔少球迷舉起寫上「美斯唔好走」嘅橫額，希望可以勸美斯回心轉意，繼續留效國家隊；有位美斯嘅死忠粉絲仲話：「喺球場上嘅美斯，簡直好似神一樣咁勁！可能每隔五億年先有一個好似美斯咁勁嘅球員出現。」唔知𠵱家喺巴哈馬度緊假嘅美斯見到咁嘅場面，係咪真係會回心轉意繼續為國效力呢？</p></body></html>