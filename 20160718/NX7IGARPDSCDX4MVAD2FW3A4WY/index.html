<html><header><meta charset="utf-8"><title>隔牆有耳：靚過嘉欣　偲嫣P圖吸票　網民嘲宣傳相違商品例 - 李八方</title></header><body><h1>隔牆有耳：<br>靚過嘉欣　偲嫣P圖吸票　<br>網民嘲宣傳相違商品例 - 李八方</h1><p>其實呢，女人貪靚係應該嘅，尤其想參選嗰啲女候選人，如果執正啲，街坊覺得親切又冧啲，選票都可能多啲！之但係有時執相執過龍，只會弄巧成拙，投錯票畀第二啲人又點算好？好似近日盛傳會喺新界東參選立法會嘅正義聯盟黨主席李偲嫣咁吖，banner圖像嗰張相，驚變青年新政游蕙禎，有網民笑稱嚴重違反《商品說明條例》，唔知有冇人投訴呢？<br>八方都唔明，李偲嫣一向好有自信㗎嘛，何解唔可以用番自己嘅真面目見人？無理由覺得有反效果啩！但講開又講，佢都真係有鋪P圖癮，向來好like喺facebook大晒「朦朧美」肉照，遮遮掩掩可能更吸引？</p><p>金金大師叫街坊咪上當</p><p>佢最近似乎有啲走火入魔噃，北區水貨客關注組召集人金金大師梁金成話喎，發現上水港鐵站外嘅天橋近日出現印有李偲嫣頭像嘅banner，雖則梁喺facebook質疑：「有妖怪嚟上水攞（立法會參選人）提名呀！天呀！各位街坊小心被騙呀！」但街坊更關注嘅係，呢位到底係咪真係李偲嫣？只見寫有「愛國愛港撐警察，鏟除泛民反港獨」嘅banner上嗰位拗腰長髮V臉大眼「少女」，激似游蕙禎BB！大批網民留言質疑李偲嫣PS過度，諷刺稱：「李私煙整咗容？」，有人就讚「P到靚過李嘉欣」，仲有啲網民笑稱似風月版嘅AV女郎，「用來呃阿伯」。</p><p>識睇睇留言</p><p>Anita Tam：執相嗰個真係佢再生父母<br>Wai Sze Lam：嘩……P到靚過李嘉欣<br>Rheneas Choi：李私煙整咗容？<br>Kong Yu：係唔係只係同名同姓，其實係第二個人嚟㗎！<br>Jan Leung：不誠實使用電腦<br>Tsung Mark：違反商品說明條例！  <br>Yip Chi Chung：騙徒嘅手法真係層出不同<br>Gary Lau：明顯左下打少左「圖片只供參考」</p><p>李八方<br><br>mailto:pf_lee@appledaily.com</p></body></html>