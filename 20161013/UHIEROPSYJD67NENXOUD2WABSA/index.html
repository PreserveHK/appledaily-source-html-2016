<html><header><meta charset="utf-8"><title>【未必係傑青　但唔係廢青】喺韓國畫雞畫狗　好過你做牛做馬</title></header><body><h1>【未必係傑青　但唔係廢青】<br>喺韓國畫雞畫狗　好過你做牛做馬</h1><p>【三個粉絲追韓劇】近年好多韓劇都改編自網絡漫畫，例如《未生》、《奶酪陷阱》、《好運羅曼史》、《打架吧鬼神》等。韓國網絡漫畫界發展蓬勃，早前《無限挑戰》就以網絡漫畫做主題，請咗六位網絡漫畫家上節目玩。其中一位係外形似足藝人趙寅成嘅GASFARD，喺節目播出後一炮而紅，因為佢將《無限挑戰》主持畫成動物，相當神似搞笑！<br><br>三位粉絲專程坐KTX由首爾去釜山拜訪GASFARD，訪問借用咗一間咖啡店嘅場地，店長同店員一見GASFARD就好似小粉絲咁，爭住要同佢影相，仲時不時偷影佢做訪問，簡直人氣爆登！</p><p>GASFARD即場將動主播阿仙、viu韓劇導賞員Ruby和繙譯Joyce畫成動物，佢話：「阿仙好似貓仔咁瘦小，所以我覺得似Cornish Rex。」佢畫完之後對住阿仙奸笑，有啲怕羞又擺出副可愛樣，事關佢嘅畫風唔係唯美，唔玩可愛，反而用誇張和搞笑嘅形象表達，所以畫完佢自己都笑！GASFARD靠住獨特畫風，用動物做主角，畫出成名作《선천적 얼간이들》。佢話：「漫畫內容都係我生活中最搞笑、最得意嘅回憶，好似日記咁嘅作品。」<br><br>點樣為之成名作呢？梗係唔似得香港咁，將漫畫公仔擺喺漫畫星光大道就代表紅。韓國最大網站Naver有漫畫平台Webtoon，一日流覽量就高達600萬，仲有中文版。GASFARD話最初喺Webtoon發佈作品都係為興趣，無錢收，估唔到大受歡迎。畫咗三、四個月，儲到啲人氣，就收到Naver邀請佢轉做正式Webtoon作家，佢就一於辭埋份工，全職畫漫畫，做正式連載。</p><p>韓國漫畫界係玩經理人制度，將漫畫家變藝人賺錢，好似GASFARD就試過幫時裝品牌賣廣告。GASFARD話近年韓國出現「星級作家」、「星級漫畫家」，就好似《未生》作者尹泰浩。尹泰浩好多Webtoon作品都被改編成電影、電視劇、音樂劇、動畫等，最近仲為熱播韓劇《W-兩個世界》創作漫畫部份，呢類超人氣作家嘅收入可以拍得住演藝人！<br><br>GASFARD出道得3年幾，梗係無尹泰浩前輩咁多元發展，大部份時間都係專注畫畫同趕稿，佢話：「一朝早起身就開始畫畫，到睡覺前都係繼續不停咁畫！」要chur到盡，因為韓國網絡漫畫界競爭大，劉在錫喺《無限挑戰》講過，Webtoon一年有570部作品連載，網絡漫畫作家人數超過4600人！</p><p>Webtoon咁勁，傳統漫畫書又點生存？因為《來自星星的你》取景而出名，花香滿溢漫畫屋嘅老闆娘Kim Eun Ju話，「真正鍾意睇漫畫書嘅人，都唔太睇Webtoon，我嘅客人都好少搵Webtoon作品嚟睇，除非改編咗做電視劇或者電影，先會有客人嚟搵。」<br><br>不過，佢話o依家客人的確減少咗一半，同漫畫沒落無關，反而係因為競爭大咗。佢話：「由上年年尾到今年五月為止，喺本店周圍開多咗五間新式漫畫咖啡店！」新式漫畫咖啡店贏在裝修靚，服務好似餐廳咁，唔似得舊式嘅只有零食、杯麵，所以老闆娘話：「客人七成都係男仔，女仔都去晒新式漫畫咖啡店。」</p><p>場地提供：Cafe IRANG<br>主持：動主播阿仙、viu韓劇導賞員Ruby<br>記者及繙譯：卓惠媛(Joyce)<br>攝影：陳家文、李錦鏵<br><br>《無限挑戰》片段由Viu提供：<br> https://goo.gl/IYmQQ0 <br><br>【三個粉絲追韓劇】<br> http://hk.apple.nextmedia.com/enews/animation/kfans/  </p></body></html>