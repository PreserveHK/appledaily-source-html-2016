<html><header><meta charset="utf-8"><title>中環在線：四太27億買娛樂行為個名 - 李華華</title></header><body><h1>中環在線：<br>四太27億買娛樂行為個名 - 李華華</h1><p>賭王四太梁安琪（圖）舊年成立尚嘉控股，管理私人過百億元嘅物業投資，其中最貴重嘅物業，肯定係中環娛樂行，佢2005年以27億元買入全幢物業，原來當年只因為鍾意娛樂行呢個名而扑槌，完美演繹「有錢就是任性」。<br>四太最近接受《福布斯》訪問，大談生意經，但唔係講賭場，而係講物業投資。佢話自己好少出貨，回想11年前買娛樂行，佢話「本來傾緊買另一個物業，但聽到娛樂行放售，即刻由澳門飛嚟，我好鍾意個名」。佢呢個講法，即刻令人想到「有錢就是任性」呢個潮語。不過更多人任性過佢，四太透露，一直有好多投資者或經紀搵佢，話娛樂行至少值63億元，問佢賣唔賣，但佢就冇意放售。事實上，尚嘉控股office𠵱家都係設喺娛樂行。</p><p>跟彤叔學到唔少</p><p>講開舊時舊事，佢亦提到新世界發展（017）創辦人鄭裕彤。2006年佢跟彤叔合作發展澳門凱旋門酒店，四太話跟彤叔合作學到唔少，彤叔教路，最緊要畀水位partner，有錢齊齊賺。<br>好多人以為四太係嫁入豪門，先至有錢投資物業，原來佢識得賭王嘅時候，已經手揸3層澳門樓、1層香港樓畀媽媽自住，憑乜？儲錢囉，雖則𠵱家好難再有儲錢買樓呢支歌仔唱。<br><br>李華華<br>mailto:LiWaWa@AppleDaily.com</p></body></html>