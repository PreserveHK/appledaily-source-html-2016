<html><header><meta charset="utf-8"><title>馮仁昭四圍超：Yumiko賀梁浸浸　心臟好番晒 - 馮仁昭</title></header><body><h1>馮仁昭四圍超：<br>Yumiko賀梁浸浸　心臟好番晒 - 馮仁昭</h1><p>鄭希怡（Yumiko）喺舊年4月8日開刀生咗囡囡梁子柔（梁浸浸），記得梁浸浸出世之後突然要由私家醫院轉去東區醫院嬰兒ICU病房，真係俾梁浸浸嚇一嚇，原因係當時醫生發現梁浸浸有氣促情況，仲發現佢有肺積水問題，所以要轉院接受治療，留院足足兩星期。</p><p>唔使再食藥</p><p>梁浸浸出院之後，靚女又健康，仲成日陪住媽咪四圍去，估唔到梁浸浸一直要食藥，噚日Yumiko喺facebook貼咗一張高舉梁浸浸舞動嘅開心相，兩母女一齊着住三點式加七彩紗裙嘅母女裝，留言報喜話：「Yeah！今天起，你不用再食藥啦！梁浸浸，你好叻，自己打贏咗呢場9個月的仗！記住要好好錫錫東區醫院的醫生和護士們！好，養肥你計劃，開始。」<br>本報致電Yumiko，佢好開心話：「係呀！唔使食藥好開心，其實一直令我最擔心嘅唔係佢呼吸問題，因為呼吸問題瞓氧氣箱可以解決到，而係醫生檢查完話佢心臟有問題，所以呢9個月要不停觀察同食藥，咁𠵱家終於好番喇，唔使食藥喇！」聽到都好戥Yumiko母女開心。<br>撰文：馮仁昭</p></body></html>