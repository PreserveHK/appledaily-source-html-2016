<html><header><meta charset="utf-8"><title>經濟客艙：炒英國商廈唔抵博 - Captain Cool</title></header><body><h1>經濟客艙：炒英國商廈唔抵博 - Captain Cool</h1><p>英國經濟前景會否出現「迷失的10年」，令我諗起英女王伊利沙伯二世。英女王對英國脫歐表態不多，月初出席蘇格蘭議會揭幕於開金口話：「我哋身處在一個越複雜、要求更多的世界，萬事瞬息幻幻變，要保持鎮定從容，絕非容易。」90歲高齡英女王若活到100歲，接下來嘅10年如何讓英國人keep calm and carry on？有經濟分析師計過數，假如英女王都「移民」，由過身當日至舉行葬禮前後對英國影響最少兩星期，預期經濟損失60億英鎊。<br>十年後世界變成點冇人知，但眼前英國經濟四圍火頭，應該問問英倫銀行行長卡尼。英鎊過去兩個幾星期急貶超過一成，彭博統計16隻主要貨幣表現最差。市場做好準備英國掉頭減息，由0.5厘再減1/4厘，利率期貨顯示機會率由脫歐前一成升至七成。我都希望見到英倫銀行狠狠地減息，令英鎊終極一跌，不安嘅情緒一次釋放，先見到明確去向。如果對比近兩次英鎊急挫，包括1992年至1993年英鎊被狙大跌29%；2008年金融海嘯累跌超過三成計，英鎊兌美元今回跌至1.1水平仍好合理。<br>大家想趁英鎊貶值低吸英國樓，買來自住冇問題，但如果炒英國商廈就博唔過。英國上星期有六隻主要房產基金暫停贖回，反映英國商廈樓市回報潛力銳減。2009年起中國同俄羅斯富戶狂掃英國商住項目，外資佔當地商廈投資總額48%。不過，英國脫歐前大戶逐步淡出，今年首季海外投資者喺英國商廈樓市投資額勁縮51億英鎊，按季跌近一半。英國商廈首季平均租金回報率回到海嘯水平5.8%，倫敦核心地段商廈租金回報只有3.8%。<br><br>Captain Cool<br> https://www.facebook.com/seeforcaptain/ <br>本欄逢周一刊出</p></body></html>