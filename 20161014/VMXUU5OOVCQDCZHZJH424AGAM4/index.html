<html><header><meta charset="utf-8"><title>「回家」即刻奸變忠陳豪奀星奸角變視帝</title></header><body><h1>「回家」即刻奸變忠<br>陳豪奀星奸角變視帝</h1><p>大台對啲藝人係點？除咗一系列嘅「方丈」行為之外，其實都幾好㗎！最叻就係「洗底」。<br><br>陳豪<br>Moses喺大台咁多年，做親都係好男人，其實佢未入大台仲係拍戲嗰陣，做得嘅都係奸角，奸得嚟仲要奀，好似喺《特警新人類》嗰陣做謝霆鋒嘅奸仔上司同《算死草》入面陷害葛民輝嘅家丁何春，都係奸得嚟只係嘍囉級！講到最難忘，一定係《烈火戰車2極速傳說》入面嘅「喪偈」，戲中佢想向男主角鄭伊健 （Sky）打愛滋針，不過最後自食其果，畀人打斷腳之餘，仲因為愛滋而死。<br><br>陶大宇<br>1983年大台藝訓班畢業後加入大台嘅陶大宇，雖然有「師奶殺手」稱號，不過早前出道嗰陣，都係做配角同奸角，代表作就有《大時代》入面做丁蟹（鄭少秋）二子丁益蟹，喺戲中佢除咗係黑社會話事人之外，仲強姦楊羚飾演嘅方敏，最後都係畀丁蟹掟落樓而死。而陶大宇喺《壹號皇庭》及《刑事偵緝檔案》後開始彈起。<br><br>馬德鐘<br>93年就加入大台嘅馬德鐘，主要都係飾演配角，同時佢都有喺電影方面發展，代表作喇喎！一定係《強姦2之制服誘惑》，佢飾演強姦犯同注冊牙醫Philip Wong，喺戲中佢舔女主角朱茵面珠嘅一幕，絕對係經典之一。<br><br>吳鎮宇<br>大台出身嘅鎮宇1992年起轉戰電影圈，都做過唔少奸角就好似《絕代雙驕》嘅江玉郎同《中華英雄》嘅無敵，不過最膾灸人口嘅一定係《古惑仔》系列嘅「o靚坤」，而佢喺2003年化身做Sam哥返大台拍《衝上雲霄》成為佢代表作之一。</p></body></html>