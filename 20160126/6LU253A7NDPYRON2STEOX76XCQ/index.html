<html><header><meta charset="utf-8"><title>大棋局：金融漩渦正在形成 - Mr. Tregunter</title></header><body><h1>大棋局：金融漩渦正在形成 - Mr. Tregunter</h1><p>港股由去年高位28588點下跌至今，跌幅已有1萬點，毫無疑問係一次股災。股市已非常超賣，相信會反彈、盤整一兩個月。但今次股災有三個特點，第一係冇恐慌，第二係唔少散戶投資者磨拳擦掌等入市，第三係金融圈朋友都搵緊大跌原因。<br>每次牛市都有一個主題，熊市亦應該如此，然而今次跌市卻無聲無息。我哋聽唔到乜嘢大國債務危機，冇發現跨國銀行爆出系統性問題，只見到所有嘢不斷跌、不斷跌。<br>無論係新興市場還是發達國家貨幣、石油、大宗商品、貴金屬、波羅的海指數……郁下唔係跌至10年低位，就係跌回97金融風暴價，甚至跌破歷史低位，但市場冇恐怖，只有隻賀年瑞獸麒麟怪。<br>兩年前吾人寫《2015大時代》時提出一個疑問，人類史上最大規模嘅貨幣系統實驗QE，究竟可以醫病，定還是如嗎啡只能止痛，好快就會知道。美國QE已完結並進入加息周期，係時候讓我哋重新審視呢個命題。<br>首先我哋活喺現代經濟增長第三波末段。戰後百廢待興，實質需求旺盛，為第一波；當要買嘅嘢都買晒，要追求增長，惟有利用透支未來嘅方法，如手機分期付款，將買家未來收入打落商家當下賬面上，是為第二波；兩波都做完仍然要追求增長，惟有教人浪費，藉着浪費增加汰換率維持經濟增長為第三波，如電器一過保養期自動會壞一個小零件。三波都做完，所有老細都同下面講出年要有增長，增長何來？</p><p>QE快現真面目</p><p>過去一波波的經濟增長令產出缺口（Output Gap）長期處於正數，簡單地講即大量投產滿足消費需求。當需求下跌，同時產能過盛，就係一次大蕭條式的完美夾擊。馬克思嘅歷史唯物辨證法認為歷史係從正、反、合形式進行，當我哋吸取教訓後，為避免重蹈覆轍會做相反之事，但所做之事會衍生出新問題，令事件走返去同原本非常相似之境地。<br>大蕭條的教訓係通縮，所以金融海嘯後要QE印銀紙；另一教訓係需求不足，所以凱恩斯要政府帶頭財政擴張。<br>但QE過後物業價格、租金大幅上升，久之則生意難做；政府財政擴張霎時間人人有嘢做，但一堆大白象過後年年蝕錢最終亦係平民埋單，欠下一堆爛賬由下一代去還。結果兜兜轉轉，我哋為免重蹈覆轍做相反之事，卻令事件走返去同原本非常相似的地步。<br>一個新的金融漩渦正在形成，1,900蚊買金的人，錢唔見一部份；恒指28000點入市的人，身家蒸發一部份；100蚊玩期油、做澳元定期、炒商品期貨的人都一樣。就像漩渦不斷向下攪，不斷扯入旁邊事物，而錢不斷消失。QE如近年流行嘅化妝，已經唔係化妝而係裝修批盪，現時就係見識真面目嘅時候。<br><br>Mr. Tregunter<br>本欄逢周二刊出</p></body></html>