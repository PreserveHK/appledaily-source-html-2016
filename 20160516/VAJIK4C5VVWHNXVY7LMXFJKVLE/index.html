<html><header><meta charset="utf-8"><title>經濟客艙：黎明廣告教你經濟學 - Captain Cool</title></header><body><h1>經濟客艙：黎明廣告教你經濟學 - Captain Cool</h1><p>睇完黎明最新咖啡廣告唔係得啖笑，可能係現實嘅寫照。廣告中嘅阿明或者講中咗打工仔嘅心聲。廣告最深刻係老闆應承阿明加人工：「嗱，每月加你一百蚊，得閒就買多幾包咖啡請同事飲，淨番嘅錢儲起嚟買樓啦。」對的，一生攤開來計每月儲幾十蚊做儲首期冇話唔得，有志者事竟成呀嘛。<br>過去一個星期，經濟淡風消息撲面而來，呢邊廂中國經濟L型增長，另邊廂香港首季經濟增長跌0.8%，為4年最差。私人消費開支今年首季僅升2.3%，為2009年以來增幅最少。消費品分類計，首季耐用品跌幅更達22.5%，比2009年跌8.8%誇張；非耐用品跌幅亦達4.9%。<br>以經濟統計學定義，耐用品即是買入後毋須急於再添置，例如車同雪櫃。但留意耐用品消費跌或跟收入減少有關，形成延後消費。我相信最新數據講揭示香港人已經勒緊荷包唔願買，使錢冇咁爽手。呢個現象出現，唔理乜L型經濟，都屬唔好兆頭。商戶唔使再搵自由行訪港人數跌或佔中等做藉口，香港需要刺激本地人消費意欲，需要更多使錢L。首季本地居民境外消費開支升11.3%，仲要係2014年第2季最勁，即係本地有得買都唔買，有錢有假去個旅行先捨得buy。<br><br>Captain Cool<br>本欄逢周一刊出</p></body></html>