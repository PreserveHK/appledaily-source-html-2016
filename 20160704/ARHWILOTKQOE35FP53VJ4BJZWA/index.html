<html><header><meta charset="utf-8"><title>智取大市：信利借錢的啟示 - 晉佳</title></header><body><h1>智取大市：<br>信利借錢的啟示 - 晉佳</h1><p>港股周一反映埋上周四、五美股升勢後，睇怕成功收復脫歐跌市失地有餘，強到當脫歐冇到，點都要加番兩分尊重，有貨繼續揸，完！<br>信利國際（732）6月20日公佈，旗下附屬公司信利半導體獲10家銀行借出45億元定期信貸，為期48個月。由年初到6月20日，信利股價已升咗一倍，市值只係100億元鬆啲，要借45億元，反映資金需求大，公司可選擇配股集資減輕負擔，但高層依然借到盡，一股都唔配出去，可見公司惜貨如金。當時股價喺3.64元，證實呢個水平，仲遠未肯配股，幕後心頭肯定高。<br>信利本來淨資產負債比率四成左右，屬健康水平，附屬公司借45億元後，負債比率勢必大增，但10家銀行仍搶住借，可見銀行同樣對信利有信心。從信利本身及銀行態度，信利長遠業績唔簡單。<br>信利係手機顯示屏生產商，目前主要客戶有Vivo、OPPO、三星、中興、華為等，本來佢嘅聯營公司喺惠州嘅AMOLED生產線，預計下半年投產，有新capacity照計夠收入增長，但仍要借大筆錢，即未來單多到要博命開生產線，完。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>