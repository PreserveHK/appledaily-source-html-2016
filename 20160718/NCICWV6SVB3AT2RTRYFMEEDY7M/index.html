<html><header><meta charset="utf-8"><title>隔牆有耳：姚松炎拍片　向立法會出發 - 李八方</title></header><body><h1>隔牆有耳：<br>姚松炎拍片　向立法會出發 - 李八方</h1><p>今屆立法會選舉，唔少參選人製作短片宣傳，其中明日報名循建築、測量、都市規劃及園境界出戰嘅中大學者姚松炎亦喺噚日推出短片，片中見佢一路向前行，背景則不停變，由藍天碧海再到成長嘅地區，繼而入大學兼到立法會外（圖），幾分鐘講盡上半生，短片拍攝好有心思！</p><p>同郭榮鏗邵家臻結盟</p><p>姚松炎選舉口號玩字gag叫「一起．松新出發」，希望選民可以揀一個唔會唯命是從、冇獨立思考「連票都唔投跟人走」嘅議員。咦，現任業界代表兼會爭連任嘅謝偉銓，政改投票時等埋發叔噃。其實今次係姚松炎繼區選後再戰，咪以為佢孤身上路，因為今屆唔少泛民搶攻有個人票嘅功能組別，所以佢哋會聯合宣傳，包括法律界郭榮鏗及社福界嘅邵家臻。之但係公民黨曾健超都有意戰社福界喎，郭榮鏗反而同邵結盟？郭解釋一來公民黨未有推薦曾，二嚟佢認同邵獲傘後組織支持喎。</p></body></html>