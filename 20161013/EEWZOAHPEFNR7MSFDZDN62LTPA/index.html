<html><header><meta charset="utf-8"><title>發哥幫手截車黎明匿名捐款助火災遺屬</title></header><body><h1>發哥幫手截車<br>黎明匿名捐款助火災遺屬</h1><p>日前三哥苗僑偉去到南生圍指揮交通，估唔到戲內做警察，戲外都咁威風凜凜。其實除咗三哥咁親民做好人好事，圈中好多天王級嘅藝人都成日做好人好事㗎。<br> <br>唔遠講近，鍾意行山嘅周潤發上個月喺西貢北潭路，幫三位行山客截的士；該名的士司機仲形容發哥好nice咁同佢影相，仲行去的士車頭親手揸機自拍o添！<br>　<br>同樣喺上個月，出名錫fans嘅劉德華再次出手救歌迷。事源係華仔去到北逖宣傳電影，期間有歌迷走到台上打算送禮物俾華仔，之後被保安阻攔，令到華仔好激動行到台邊喝止。<br> <br>亦有人低調行善，就好似黎明咁，今年6月Leon以匿名身份捐款50萬到《蘋果慈善基金》，幫助九龍灣時昌迷你倉四級大火兩位殉職消防員，以及青葵公路兩死兩傷奪命車禍中的遺屬。《蘋果》致電黎明經理人公司問到捐款嘅事，行事低調嘅黎明表示冇回應。</p></body></html>