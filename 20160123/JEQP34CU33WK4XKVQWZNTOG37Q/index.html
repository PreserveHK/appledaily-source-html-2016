<html><header><meta charset="utf-8"><title>RubberBand香港仔唱廣東歌</title></header><body><h1>RubberBand<br>香港仔唱廣東歌</h1><p>【點起廣東歌】還記得上一次聽的、或令你跟着唱的廣東歌是哪一首嗎？當人人說：「香港樂壇已死、廣東歌我不懂、廣東唱片沒市場」時，其實評論者有沒有聽過新鮮廣東歌？唔好學特首下下乜都話「知」其實乜都唔知，出到第8張大碟《Gotta Go》的RubberBand（RB），每張碟都玩一個英文字母，成員泥鯭說：「今次知唔知到乜嘢字呀？G！係個G字！」廣東話就係咁過癮囉！<br>撰文：譚倩宜</p><p>要撐廣東歌不代表要妖魔化國語歌或外語音樂，RubberBand（RB）的第8張專輯《Gotta Go》就玩足兩文三語，既有主打廣東歌，也有新作國語歌，甚至由隊長阿正填了一首英文歌，要撐廣東樂壇最起碼要去聽聽如今音樂人在做甚麼音樂！RB今次的大碟動用了大量樂壇的精英，找黃偉文寫歌詞，找黃雙駿做音樂，找恭碩良及陳詠謙的和音組合Charatay合唱，更與Supper Moment的結他手阿雞玩Corssover！</p><p>影響力遍中外</p><p>廣東歌就是要有這麼多不同的混合元素，這麼廣闊的音樂特色在其中，RB一直想吸收更多音樂養份，也不抗拒到文化氣息濃厚的台灣發展，更希望仿效MR到台灣居住半年創作音樂，泥鯭也說：「今次做音樂想要同多啲人合作，唔想故步自封，同其他人合作喺人哋身上學嘢，係今次project嘅最大得着。」<br>對於近年廣東歌被睇低一線，甚至有內地歌唱比賽的評判斷言「廣東歌已out」、「我聽不懂廣東歌」，但RB仍對廣東歌充滿信心，成員阿偉說：「好坦白講，點會唔識廣東歌？華人地區唔多唔少都會聽過一兩首廣東歌，所以我覺得話唔識或未聽過就一定係假，廣東歌喺內地、馬來西亞、台灣都仲有影響力。」泥鯭指以粗略估計，全球仍有2億多人在說廣東話，故廣東歌仍有一定市場，亦是他們繼續做廣東歌的推動力。<br>直言聽廣東歌大的RB，相信廣東歌的情懷沒有減退過，家在香港自然以母語廣東話創作！泥鯭說：「因為廣東話係我母語，呢個語言最能夠隨心所欲咁表達到自己，唔需要繙譯，一聽就會明白。」隊長阿正更表明：「我仍然住喺香港，如果我喺德國住應該會唱德文，但我一日仲喺呢度住，自然係唱廣東歌。」</p><p>傳承粵語文化</p><p>若要RB說出腦海內即時浮現出的一首廣東歌？阿偉表示：「最近因為有個朋友有啲失意，所以send咗首《前程錦繡》去鼓勵佢，首歌一聽就明，如果你話呢個時候畀首韓文歌個朋友聽，係完全唔啱feel。」泥鯭則指林海峰的新作《I want you廣東歌》最入心：「呢首係以國語唱出嚟嘅廣東歌，成件事好震撼，亦都直接講出咗我哋對廣東歌有幾咁喜愛。」<br>6號則笑說自己只想到《鳳閣恩仇未了情》及《將軍令》此等粵曲：「呢個真係好廣東，廣東可以講到好遠，其實老一代唱緊粵劇，新一代好似許冠傑、Eason（陳奕迅）、學友呢啲唱廣東歌，就好似一個傳承咁，將廣東歌傳落去。」<br><br>化妝：Yen Lai<br>髮型：Mad Ho of IL COLPO TST<br>服裝：Denim &amp; Supply Ralph Lauren<br>場地：紅磡都會海逸酒店</p><p>最常唱廣東歌：陳冠希《香港地》</p><p>RubberBand：原裝版歌詞已經好好，改詞版更加係現時香港所發生緊嘅事，聽完之後真係好sad。另外《補充練習無間做》亦都係講出𠵱家小朋友所面對嘅問題，聽完真係會好心痛啲小朋友。</p></body></html>