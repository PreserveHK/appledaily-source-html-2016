<html><header><meta charset="utf-8"><title>人人問星爺　要乜特異功能</title></header><body><h1>人人問星爺　要乜特異功能</h1><p>周星馳這三個字，正如古晶在《整蠱專家》話齋「足以改進社會風氣，風靡萬千少女，提高年輕人嘅內涵，刺激電影市道」。今次「人人問星爺」是大家對星爺電影的集體回憶，以他的經典對白夾雜於問題之間，經過連番考驗，星爺最愛的是「一日冚包散」，貪個名意境夠高。</p><p>Q1</p><p>斌斌：你真人鍾唔鍾意飲Dry Martini？（出自《國產凌凌漆》）<br>答：呢個問題真係問得好，其實我係幾鍾意飲Dry Martini，我年輕嗰時特別OK嘅。</p><p>Q2</p><p>徐先生：你覺得邊種食物最恐怖？一日冚包散、含笑半步釘（出自《唐伯虎點秋香》）定淫賤不能移（出自《整蠱專家》）？<br>答：我鍾意一日冚包散，佢係咪最恐怖我就唔知，但我鍾意嗰個意境囉。</p><p>Q3</p><p>張同學：特異功能中，你寧願識捽牌、天眼通定你睇我唔到你睇我唔到？（出自《賭聖》、《賭俠》）<br>答：其實我就鍾意「你睇我唔到你睇我唔到」嘅。</p><p>Q4</p><p>陳小朋友：做人冇夢想同條鹹魚冇分別，咁你仲有咩夢想未做？（出自《少林足球》）<br>答：夢想我仲有好多，都好多未做到，所以我咪成條鹹魚咁囉。</p><p>Q5</p><p>陳先生：識唔識一個叫Mike Chan嘅朋友？（出自《逃學威龍2》）<br>答：其實我係唔識，我係完全冇一個朋友叫Mike Chan。</p><p>Q6</p><p>Cal：星爺我想考吓你，以下對白嚟自邊套戲？飛係小李飛刀個飛，刀係小李飛刀嘅刀。<br>答：係《國產凌凌漆》。</p><p>Q7</p><p>畢傑：十室九貧湊得八兩七錢六分五毫四厘，尚且三心兩意一等下流。<br>答：淺唔淺啲呀？係咪《回魂夜》呀？《唐伯虎點秋香》啦梗係。</p><p>Q8</p><p>Mike：我對你嘅景仰，猶如滔滔江水，連綿不絕。<br>答：答：唔好啦，咁淺，《鹿鼎記》。</p><p>Q9</p><p>Wallace：聽聞《美人魚》古仔係講填海，係咪base on香港背景？<br>答：故事係有啲填海情節，不過唔係講香港，係內地某個地方。</p><p>Q10</p><p>春子：點解諗到拍美人魚，唔拍尼斯湖水怪呢？<br>答：我早啲識得你就好喇，我一於就拍尼斯湖水怪，唔拍美人魚啦應該。</p><p>Q11</p><p>阿仙：點解要揀美人魚呢個題材？聽講係一部主講愛情嘅電影嚟喎？<br>答：冇錯，你講啱咗，美人魚梗係關於愛情啦，係一套異類物種交叉戀愛嘅故事。</p></body></html>