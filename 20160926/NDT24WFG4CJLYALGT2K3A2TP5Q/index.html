<html><header><meta charset="utf-8"><title>旺成咁！蘇偉賢四Win彈上榜首難贏處女馬最後一步險勝</title></header><body><h1>旺成咁！蘇偉賢四Win彈上榜首<br>難贏處女馬最後一步險勝</h1><p>這天沙田日馬，應以「蘇偉賢日」命名，事關這位47歲練馬師贏到唔識停，跑完前七場已經中三元，到第八場三班田草1200米，連一直難贏的「麯院風荷」都俾雷神莫雷拉幫佢贏埋，單Win及組合獨贏A1分別派23及15.5元，蘇偉賢就此完成一日四捷呢項從練首次創舉，認真出盡風頭，今季頭馬更一下子彈上九場，暫時領導群雄，比第二位徐雨石多三場。<br><br>處女馬「麯院風荷」第23次在港出賽，終於以大熱門開齋，沿途守第四位，末段看似會輸，最終騎落逐步推進而非太勁，但最後一步仍可險勝「萬事欣」鼻位，雷神連同勝出第四場「索先生」及第六場「喜悅繽紛」，這天停賽期滿復出未完場已中三元領先騎師王。至於蘇偉賢四場頭馬則是「鴻圖戰士」、「有緣好馬」、「添好運」及「麯院風荷」。<br><br>蘇偉賢行大運，反觀告東尼同吳嘉晉就唔多好彩，兩師徒合作馬「萬事欣」沿途前領，拉士原本一直頂住「麯院風荷」可望先過終點，點知壓線一步俾對方擊敗，就此屈居亞軍未能連捷，三、四名分別為「好益善」及「友瑩勢」，四重彩派5,707元。</p></body></html>