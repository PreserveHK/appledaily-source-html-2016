<html><header><meta charset="utf-8"><title>拉布與鄭子誠現象（添馬男） - 添馬男</title></header><body><h1>拉布與鄭子誠現象<br>（添馬男） - 添馬男</h1><p>本屆立法會曲終人散，好多熟口熟面的議員退下火線，但因為怪醫梁家騮拉布阻止醫委會改革條例，最後連同議員告別的惜別議案都冇時間提出。今屆議會4年盤點，最大特色相信就是點法定人數，超過1,400次，另外終止待續辯論及其發言時間亦創新高，加加埋埋全部都係拉布戰後果。梁振英及建制派一直想修改議事規則阻止拉布，其實，此舉等如議員引刀自宮，政府當然想，但要成事相信好困難。<br>回顧立法會歷史，拉布現象屬689一朝所獨有，好多人歸咎於議會激進派，但明眼人一睇，都知同689有關，有時真係唔明，佢已經搞到香港一塌糊塗，點解仍然要爭取連任？<br>拉布係非常手段，阻礙議會正常審議工作，本身屬搗亂性質，議員唔可能大小事情凡不合己意就拉布，因為若一條友唔拉得好耐，要其他人參與，大家就會睇民情輿論，如果不得民心，自然冇人會幫手拉布。香港政制先天上太多bug，成個制度設計千瘡百孔，大多權宜之計，於是變成捉蟲。<br>當年九七前籌委會班「港奸」為中共出謀獻策，想用盡方法削弱民主黨政治影響力，翻箱倒櫃找出一個叫比例代表名單制，人算不如天算，雖然民主黨直接受打擊，但此制度更有利少數激進派，二、三萬票就穩袋一席，變成人力社民連激進一翼牽制整個泛民。民主黨本是議會溫和派，但因支聯會問題被中聯辦視為眼中釘，溫和路線被激進派取代，是中共一手造成。</p><p>梁振英有賊心冇賊膽
</p><p>另一議會激進化是梁振英因素，好多人認為佢衰係因為「左」，其實這是誤會，佢最大死穴是又要奸但又無能，有賊心而冇賊膽，一上場政府民望暴跌，但仍好作口舌之爭，口出誑言，令溫和中間人士都頂唔順，支持政府只剩下基本盤，三成幾四成左右。特首扮強人但實際處於弱勢，議會內的激進行動失去了社會民意制衡。香港主流民意係相對保守，唔想議員成日拉布，但一諗起689就一肚火，於是就會容忍硂姑息拉布行動。再加上「鄭子誠現象」，拉布行為更進佔道德高地。<br>「鄭子誠現象」緣於幾年前高登網民認為任何劇集，有鄭子誠出現，就一定有陰謀，無論他扮演甚麼角色，都是奸人。689就是鄭子誠，任何政策、法案及特發事件，佢一伸隻手落去，公眾就認定背後一定有陰謀。迷你倉大火消防殉職，大家就估689有冇為老友業主陳啟宗保住淘大工廈而迫令消防人員進攻式滅火，廉政專員白韞六忽然取消執行處首長李寶蘭署任引至佢劈炮，大家就認為一定同李寶蘭調查689收受UGL五千萬案有關。至於醫務委員會改革，就一定打算趁機討好共產黨，為輸入內地醫生開綠燈。正由於公眾認為689乃大奸人，任何衝住689而來的拉布、阻撓審議的激烈行動，都會取得正當性。<br>689愛挑機好鬥，「迎難而上」，拒絕妥協及調動議程，目的為製造「攬炒」後果，借此攻擊泛民。但由於佢民望太低，泛民根本就唔受影響，最後受苦其實係主事政策局官員。今次拉布拉散醫委會條例就清楚，若果在曾蔭權年代，泛民一旦支持法例，係會願意幫政府頂。但689得罪人多且欠缺政治領導能力，好鬥而欠自知之明，於是就放軟手腳。<br>香港在689之下，已不可管治，可笑是梁粉仍癡人說夢，指689有能力鎮住亂局，所以9月立法會改選後定必能夠連任。一切亂局，其實源自佢本人，唔通北京官員睇唔到？<br><br>添馬男</p></body></html>