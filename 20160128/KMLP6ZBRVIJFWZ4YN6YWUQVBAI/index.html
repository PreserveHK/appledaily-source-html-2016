<html><header><meta charset="utf-8"><title>【add】紅人主場：黃耀明　香港團結吧！</title></header><body><h1>【add】紅人主場：<br>黃耀明　香港團結吧！</h1><p>一向敢言的歌手黃耀明，由同志平權到爭取普選而走上街頭，2014年因參與一場「雨傘運動」，觸及敏感政治話題，被內地封殺之餘更不獲寰亞續約，被停工，讓他走得更前，更意識到當下香港的社會再撕裂下去，就好快會玩完，被揀中活在這個時空，實在很難獨善其身，明哥憑着這份勇氣，籲港人要團結起來，不退縮，繼續站出來發聲。<br><br>撰文、造型：顏英儀<br>攝影：周樂恒<br>化妝：Ivan Lee of Headquaters<br>髮型：Hubei Har</p><p>敢言的明哥黃耀明，年前大膽出櫃，承認自己是同性戀者，也是圈中少數站在最前線活躍社會運動的歌手，因「雨傘運動」而被內地封殺之餘，前年不獲寰亞續約，工作量大減，但曝光率卻有增無減，明哥積極參與前線社會運動，關於他的新聞由娛樂版轉到港聞版，然而圈中願意企出來的人少之又少，「識我嘅人都知我一向關心時事，可能以前冇走得咁前，因為舊時社會冇咁政治化，以前大家認為藝人同政治係分開，但其實如果你唔理政治，政治會找上門，世界太平盛世就冇事，𠵱家個社會好亂，好難獨善其身，其他人有自己嘅想法，我覺得呢個係我嘅選擇。」</p><p>害怕但不畏懼</p><p>站在前線，又被內地封殺，有想過人身安全？「喺一個文明嘅世界，冇人要為自己講過嘅說話或者政治立場而害怕，可惜𠵱家係一個越來越唔文明、唔理想嘅社會，我有時都會驚㗎，但你有需要做正確嘅事，冇得驚，我唔會因為怕危險而㩒住自己講正確嘅嘢！早前我喺Ig有個post，突然間有萬五個留言，有好多都係鬧你，呢啲係網上無形暴力，人多勢眾想滅你聲，𠵱家已經進入一個壓制言論自由嘅時代。」</p><p>香港人要覺醒</p><p>明哥入行30年，不時將社會議題放入歌中，「有時我會覺得太多message，可能大家會驚咗，有時我想表達我想講嘅事，唔一定要係音樂，可以透過參與社會運動或者社交平台表達，我唔想將音樂負苛太重。」當下明哥最希望香港人可以團結一致，一起抵抗惡勢力，「香港人千祈唔好內訌，大家有不同意見，要搵出方法磨平不同意見，一齊團結，抵擋惡勢力，如果唔團結，香港就玩完！𠵱家已經夠晒撕裂，大家係時候覺醒。」</p><p>自資搞演唱會</p><p>身為香港七百萬之一分子，活在今天的香港開心嗎？「我諗大家都想太平盛世社會和諧，我哋被揀中活喺呢個時空，大家要好好面對，要活得有意義，呢一刻《太平山下》呢首歌最可以表達我嘅心情，首歌喺三年前寫，關於香港處於極其混亂嘅狀況，到𠵱家都可以描繪到同樣嘅畫面。但若非遇上呢個時候，你可能會諗唔到創意嘅點子，呢個時代令你皺眉頭，就不如做多啲創作，轉化成開心嘅事。」<br>他續說：「所以決定4月1同2號喺旺角麥花臣球場開騷，因為亞洲電視會喺4月1日結束免費電視牌照，覺得可能係一個最好時候，將香港嘅一個時代去紀錄，所以決定做一個演出，叫做『美麗的呼聲·一場事先張揚的命案』，作為文化工作者、音樂人，我覺得有責任去記錄關於香港人嘅歷史。」</p><p>受大衞寶兒影響</p><p>有樂壇變色龍之稱的英倫搖滾歌手大衞寶兒（David Bowie），在本月10日因癌病去世，結束69年傳奇故事，自小受英倫音樂影響的明哥，自言十分欣賞這位前衞先驅，「大衞寶兒對我嘅影響不單喺音樂上，佢嘅哲學，對視覺美學追求，到台風同表演都畀到我好多靈感，造型百變，永遠畀人意想不到嘅驚喜，更加刺激大家嘅想像，係一個真正全面嘅藝術家，有空前絕後嘅影響力。」</p><p>更多精采時尚內容，盡在 http://add.appledaily.com 。</p></body></html>