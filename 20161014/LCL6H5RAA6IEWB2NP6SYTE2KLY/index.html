<html><header><meta charset="utf-8"><title>【馮仁昭四圍超】陳秀茹刮走下巴皮膚癌</title></header><body><h1>【馮仁昭四圍超】<br>陳秀茹刮走下巴皮膚癌</h1><p>陳秀茹（Suki）早前證實患上乳癌及皮膚癌，8月已切除胸部癌細胞組織，並裝上義乳；而上星期Suki再做下巴位置嘅皮膚癌切除手術。正喺美國休養嘅Suki，噚日喺電話中透露手術好成功，佢話：「之前背脊亦發現有紅疹，最初都擔心皮膚癌擴散到其他地方，好彩嗰個位只係普通細菌感染，cancer位置喺下巴，醫生已經幫我刮走咗，𠵱家有一處白色，好近先睇到，醫生建議每晚按摩10分鐘，應該唔會留疤。」</p><p>割乳癌後虛弱</p><p>由於Suki身體仍然好虛弱，暫時未能進食，體重降至104磅，佢解釋：「都係食乜嘔乜，暫時只係飲湯，但都OK嘅，其他嘢都逐漸好，胸冇咁痛、冇咁腫，睇落好自然，我盡量日頭唔食止痛藥，六個月後會再覆驗一次，就正式知道係咪安全。」Suki日前仲專誠送咗束花畀家庭醫生，佢話：「多得佢幫我及早發現，如果唔係後果仲嚴重。」<br>Suki冇宗教信仰，但去過鬼門關，最近搵風水師幫佢睇過間屋，佢話：「風水師係我朋友，佢叫我髹過間房顏色，轉過傢俬位置，仲安裝咗六盞風水燈，真係希望唔好嘅嘢走晒，新嘅好運齊來。」<br>撰文：馮仁昭</p></body></html>