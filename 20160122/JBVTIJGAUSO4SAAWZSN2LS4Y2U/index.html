<html><header><meta charset="utf-8"><title>【男女之間】五招愛情保鮮法　每日熱戀抗寒流</title></header><body><h1>【男女之間】五招愛情保鮮法　每日熱戀抗寒流</h1><p>近排搭小巴，日日都睇到方力申、鄧麗欣主演的《紀念日》電影預告片，老實講呢類七年之癢嘅題材洗腦洗到悶，次次都係你想改變佢，佢又唔肯就你，搞唔掂咪離婚囉。作為對方的終身伴侶，點解唔可以積極面對相處上的問題，而要鬥個你死我活呢？適逢近日真‧寒流，以下醒戀人們幾招，保持熱戀抗戀愛寒流，make it work but not make it worse!</p><p>1. 每日肉麻多一點</p><p>大部份拍拖或結婚已久的情人，感情冷卻致命傷在於懶惰，之前左一句我愛你右一句豬豬BB，就算經歷多，感情穩固，唔代表可以懶！要哄伴侶開心，謹記3大原則，首先要了解對方喜好，投其所好，切勿send句罐頭訊息就算數；第二要記住哄對方就係要將對方寵壞，最好將每日都當成情人節，每次都有新驚喜，如將甜蜜字句寫在洗手間鏡上、放於對方衣袋內，咁就一定浪漫爆燈。</p><p>2.製定纏綿時間表</p><p>都市人生活繁忙，難就時間床上纏綿？都不過是藉口。試試與伴侶製定時間表，讓雙方信守諾言，並增加期待，更可做足準備，咁就萬無一失又可保持纏綿啦。</p><p>3. 將睡房定為二人淨土</p><p>我知我知，又係土地問題吖嘛。首先冇土地問題的幸運兒，請將寵物、小孩全部趕出房，佢哋有佢哋嘅根據地，你哋有自己領土，保護二人單獨相處的最後淨土。有土地問題，咪試試半年去一次小旅行，平平地去長洲，又或將孩子寵物托人代照顧，一晚半晚應不成問題。</p><p>4. 時間表共享</p><p>好多年前睇卓韻芝一本書話維繫遠距離戀愛，最好共同share一個google calendar。唔係要監控，而係至少知道你今晚返唔返屋企食飯，得個知字唔使等門，減少誤會磨擦。</p><p>5. 享受每一刻</p><p>唔好諗咁多無謂事，人哋聽個電話又話出面搞搞陣，出去食個飯又話唔愛你，開講有話「千年修得共枕眠」，享受每一刻才是王道。只要二人相處開心，又何來出軌機會？<br><br>記者：楊麗珊<br><br>資料來源：huffington</p></body></html>