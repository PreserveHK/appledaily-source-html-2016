<html><header><meta charset="utf-8"><title>一周三件：中化肥前景俏 - 錢雋</title></header><body><h1>一周三件：中化肥前景俏 - 錢雋</h1><p>啱啱今年頭，被市場喻為「紅色摩根」嘅資產整合併購高手寧高寧，出任中化肥（297）母系中化集團掌舵人一職，場內對包括中化肥在內成系重組整合，多咗個有力嘅憧憬。</p><p>新舵手實力勁
</p><p>中化肥到上年6月尾，銀行信用額度仲未動用資金高達248億港元，係中化肥家陣73億元市值3.4倍。又據內地媒體分析，中化系同新任掌舵人寧高寧接手前嘅中糧集團極相似，瓣數多但缺乏整合，所以中化系急需好似寧生嘅資產整合高手。睇到係，中化肥備用銀彈勁厚，加埋母系新舵手背景，對成系重組，或者中化肥本身所講全球視野資源獲取戰略，有憧憬。<br>中化肥上年上半年盈利一支箭增長近1.5倍，到3.4億元人仔，超過2014年全年盈利2.3億元人仔，場內專業預估集團就快派2015年成績單，EPS 6.8港仙，增長67%，如果無大撇減，中化肥應該有盈喜。又中化肥現價1.05元，插到落8年底，得0.42倍PB，係10年嚟最低水位，而港交所（388）中央結算紀錄，北水透過港股通所揸中化肥，達到3.17億股，佔中化肥所有已發行股數4.5%。呢個持股量，兼且佔咗中央結算系統參與者總持股量20.2億股嘅15.7%。北水持倉，揸到排頭位，絕對少見。<br>中化肥最近3年，一質穿1蚊，隨後會有一轉唔錯反彈，港股若果keep住喪插，睇中化肥3年橫行底0.92元，到時集團PB得番0.38倍，輕輕注先博反彈，當升25%到1.15元計，PB先得0.47倍，都仲未上到1年平均0.62倍，而中化肥10年平均PB，係講緊兩倍。<br><br>錢雋<br>細價股專家<br>本欄逢周一、三、五刊出</p></body></html>