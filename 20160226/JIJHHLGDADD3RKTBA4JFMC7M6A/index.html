<html><header><meta charset="utf-8"><title>【七筆思議】慌張西望：求你畀個小金人我 - 杜秋棠</title></header><body><h1>【七筆思議】<br>慌張西望：求你畀個小金人我 - 杜秋棠</h1><p>如果我是Leonardo，首先，會設法協助警方搗破地下賭檔，全因他們開出的盤口離晒大譜，再次將我捧為大熱，隨時累人輸身家。之後，會發律師信警告開發「Leo's Red Carpet Rampage」的遊戲公司。被你們挖苦都算，枉我在電腦前按兩粒鐘鍵盤，手指快痙攣了，也拿不到小金人。這分明又是騙局。<br>作為國際巨星，其實很想跟Oscar評審說，之前獲提名過最佳男主角三次，但每次都要我臨門脫腳，你玩我？這個商業掛帥、公信貶值的頒獎禮，好戲的黑人演員，好像《Beasts of No Nation》的Idris Elba、《Concussion》的Will Smith都被篩走。我想問，最佳男主角，係鬥演技定鬥膚色呀？我還是低調點好，心水清的你應記得，N年前我就是被「黑馬」Jamie Foxx和Forest Whitaker搶走影帝寶座的。</p><p>演技標準隨時變</p><p>今年，我一口氣掃走BAFTA、Golden Globe、SAG Awards等十多個獎，亦有人話Golden Globe同SAG都係Oscar指標。結果呢，大家只記得我在《The Aviator》飲尿、在《The Wolf of Wall Street》爬行，但儲物櫃沒有多了小金人，我卻多了「Poor Leo」稱號。甚麼Golden Globe是Oscar指標呀？<br>有人話，Michael Fassbender扮Steve Jobs扮到出神入化，影帝非佢莫屬。又有人話，Eddie Redmayne先應該冧莊，我聽落真係忍唔住笑。Oscar搞了87屆，冧莊的就只有Spencer Tracy和Tom Hanks，你同我講冧莊？難聽講句，機會仲低過陪跑的Matt Damon囉！<br>之但係，Oscar對於演技的標準，可以隨着時間、環境、甚至政治因素而改變。增肥一百磅變水桶型中坑，是演技。靠化妝技巧變歷史人物，是演技。扮老弱傷殘博觀眾同情，是演技。扮演詼諧角色呢，冇獎。年齡未到二十歲呢，冇獎。對於我來說，演技除了暴肥暴瘦扮相似，仲要計埋演員拍戲時有幾辛苦囉，因為那是演員的專業操守。<br>最後我想remind一下，投票投到連自己個標準都不知在哪的一眾Oscar評審，這世界有樣嘢叫「夠鐘」。這刻再判我輸，或許我真的無可奈何，但我真的不想世世代代的人，每逢Oscar都拿我來取笑一番囉。<br>講完！</p><p>慌張西望</p><p>撰文：杜秋棠@抽水站<br><br>原諒我只是一部國產抽濕機。<br> https://www.fb.com/freakingwestlook <br><br>本欄逢周五刊登</p></body></html>