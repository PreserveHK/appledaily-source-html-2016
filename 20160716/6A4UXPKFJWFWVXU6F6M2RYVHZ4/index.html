<html><header><meta charset="utf-8"><title>【進階教學】Pokémon GO八大秘訣　懶人孵蛋靠狗狗</title></header><body><h1>【進階教學】<br>Pokémon GO八大秘訣　懶人孵蛋靠狗狗</h1><p>Pokémon GO熱潮殺到香港，有不少港人已越牆美國下載，近日不斷有消息指今個星期將登陸亞洲，即係隨時有得玩。玩Pokémon GO的其中一大樂趣，便是向朋友炫耀你儲了多少隻寵物小精靈，不想來來去去都使用跟隨角色的小火龍，便要留意以下八大秘訣！<br><br>秘訣一：短時間去最多地方<br>想捕捉多啲精靈，用最短時間去最多地方一定有着數。坐電車係唔錯選擇，因為電車行得夠慢，坐喺車度都捉到，慳番唔少腳骨力。踩單車、踩滑板都得，但當然要先注意安全啦。玩得夠癲嘅，仲可以約埋一齊租架車，當正追星咁去捉精靈。<br><br>秘訣二：頻頻光顧PokéStops<br>大家要去多啲PokéStops，因為呢度可以拎到精靈球同精靈蛋做獎勵。香港有度好，就係PokéStops比較密集，搭一程巴士都可以經過唔少PokéStops。<br><br>秘訣三：懶人孵蛋法<br>要孵隻精靈蛋，又唔想行幾km，懶人梗係有方法，只要將部手機綁喺你隻狗狗度，等佢自己來回走，一樣可以呃「里數」！網上亦流傳唔少奇怪方法，試唔試就自己諗吓。<br><br>秘訣四：建立消息群組<br>同friend一齊玩Pokémon GO有兩個好處，一來冇咁悶，二來可以分頭行動，或者建立群組，搵到精靈之後再互通消息，咁就事半功倍啦。<br><br>秘訣五：航拍<br>精靈匿埋喺窿罅位？唔使驚。天外飛仙咪得囉，出動到航拍裝置，精靈捐去邊都走唔出你手指罅。<br><br>秘訣六：練習掟球技巧<br>前面講幾多都假，唔識掟精靈球，一樣捉唔到精靈。按實個精靈球，等到綠色圈變細，捉到精靈機率會增加，但就難啲掟中。另外，又可以掟出旋轉球，掟中可以攞到多啲經驗值。正所謂熟能生巧，平時可以玩射籃球game練習吓。　　<br><br>秘訣七：完善配備裝置<br>工欲善其事，必先利其器，玩Pokemon Go咁食電，尿袋梗係不能缺少。隻game玩一粒鐘大概用50mb，有無限上網plan或者用wifi就比較有so。<br><br>秘訣八：課金<br>講到尾，隻game都係鬥錢多。你畀到起錢，可以買高級版嘅精靈球，藥水、香薰等一大堆輔助物品，大前提係你都要有番咁上下level。</p></body></html>