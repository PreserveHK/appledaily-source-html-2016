<html><header><meta charset="utf-8"><title>政壹花生友：張炳良兩地兩檢論掀風波 - 花生友</title></header><body><h1>政壹花生友：<br>張炳良兩地兩檢論掀風波 - 花生友</h1><p>高鐵追加撥款到底可唔可以喺3月死線前表決呢？觀乎𠵱家嘅拉布戰，機會極低噃。其實呢單工程項目焦點已由原先嘅超支問題變成一地兩檢，尤其銅鑼灣書店股東李波失蹤案，更令呢樣嘢受市民關注，而喺呢個時候，運輸及房屋局局長張炳良竟然話臨界點時可以兩地兩檢，港鐵中人聽到，肯肯定不知如何是好，有建制中人更指，此說好容易搞歪件事。<br>特首梁振英去年兩度話呀，兩地兩檢不可行，由此已經睇到高鐵非一地兩檢不可；據花生友所知，其實相關部門都有同內地商討，假若實行一地兩檢，如何是好？點知喺呢個磋商期間，張炳良竟然講到唔排除考慮兩地兩檢，有建制中人話，如果一早可以兩地兩檢，又何須搞到今時今日咁嘅地步？</p><p>恐建制未必齊腳撐撥款</p><p>佢哋認為兩地兩檢一大問題係，高鐵屆時只變直通車，起嚟仲有乜意思？所以政府以致港鐵內唔少人，都對張炳良此說好驚訝，尤其完全唔知乜嘢叫做臨界點囉，有人心中十萬個不解，亦有人甚至話對張炳良向泛民屈服憤怒㖭喎。<br>若然硬要喺財委會表決高鐵撥款方案，建制派確實係較為人多，假若坐定定就冇乜意外，問題係今年係選舉年，乜都可以成為對手攻擊議題，據聞政府𠵱家都好驚，一旦真係有機會表決撥款，建制派係咪肯齊腳投支持？有立法會議員仲透露，最近張炳良都約見過佢哋，言下之意都對通過撥款不表樂觀，若然政府都打定輸數，打場大戰，唔通提早收皮？港鐵嗰邊，唔知又有冇乜計仔？<br><br>花生友<br>周二、四刊出</p></body></html>