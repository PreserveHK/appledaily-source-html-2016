<html><header><meta charset="utf-8"><title>財金冒險號：人幣貶值福定禍? - 笑笑生</title></header><body><h1>財金冒險號：<br>人幣貶值福定禍? - 笑笑生</h1><p>上周講起要小心啲年輕富二代接棒嘅大陸民企，話口未完，虎都（2399）就爆出核數師畢馬威辭任。呢隻福建男裝股，CEO郭漢鋒係主席個仔，舊年上任時只得25歲，比起29歲供甩層樓更巴閉，簡直係傑青中嘅傑青。<br>人民幣兌美元失守6.7，創六年幾新低，而恒指就兩日內由高位急跌800點，兩者冇關係就假。近兩個月炒北水南下，港股通淨買入確係罕有地多，市場解釋為大陸人要避開人民幣貶值，搬錢到境外，於是人仔貶值就被當作利好港股因素，到昨日仍見此論調。<br><br>如果港股好似A股咁主要得大陸人炒，塘水滾塘魚，咁都講得通，但主導港股嘅仍然係外資，佢哋買咗中資股嘅話，想唔想人仔貶值？大好友會話，日圓四年前狂貶，日股就勁升；英鎊近排急跌，英股反而創新高；人仔貶，通脹升，企業盈利就會升，一樣利好H股。<br>英國做到嘅，中國未必做得到，因兩地重磅股性質唔同。英國富時指數重磅股有藥廠葛蘭素史克、滙控（005）等國際公司，業務遍全球，海外收入換算成弱勢的英鎊，變相盈利增加。日本重磅股如汽車、電器就更加倚賴出口。中國呢？雖然人仔貶有利出口，但出口商都係小微企，巨型嘅跨國企業一間都無。就算工行（1398）係全球最賺錢銀行，絕大部份收入來自國內，人仔貶值，外資股東會笑定喊呢？<br><br>笑笑生<br>mailto:sneeringman@gmail.com<br>本欄逢周四刊出</p></body></html>