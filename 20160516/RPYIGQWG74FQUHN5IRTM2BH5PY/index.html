<html><header><meta charset="utf-8"><title>異動空間：流星拳擊倒港股 - 魏力</title></header><body><h1>異動空間：流星拳擊倒港股 - 魏力</h1><p>勇士對拓荒者生死戰，咖哩仔最後30秒控球在手，大家都知佢會自己操刀，仲肯定射3分波；守嗰位高咖哩仔半呎，手長腳長，後生腳步又快，貼身膏藥咁，但咖哩仔左扭右扭，終於搵到半吋出手空間，咁就隊入個穿針3分，將拓荒者「K.O.」。魏力直播睇到「O哂咀」，兩字總結：屈機！<br> 浪花兄弟係屈機，黎明腦細呢個「道歉組合」係屈機，淡友一樣咁屈機，5月番嚟淡友就係曹星如，揸股票嘅你就係佢對手，全球股市狂走錢，權威人士L型論，港GDP按季負增長，特朗普贏到開巷，6月英國脫歐公投，日本救市技窮，流星拳咁打埋嚟，幾個回合就將好友擊倒。<br>聽聞跌到2萬點會彈，50日線、100日線會彈，結果影都無，學子華話齋，快過光速梗係無影。重貨在手又驚沽期指對沖被挾，買啲金銀ETF係OK，全球貨幣戰鬥貶值，跟住央行去買金，簡單直接。<br> 彭博統計目前恒指PE 9.85倍，配合港GDP開始轉壞去睇，應只處於L型前半段，直插無水花，如落到海嘯8倍PE，恒指剛好16000點。個股方面，連中電（002）也進入大跌mode，小心。</p><p>魏力<br> http://www.facebook.com/2012jason <br>本欄逢周一、五刊出</p></body></html>