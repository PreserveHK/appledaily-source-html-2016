<html><header><meta charset="utf-8"><title>隔牆有耳：「見過Steve Jobs」楊偉雄話表達差 - 李八方</title></header><body><h1>隔牆有耳：<br>「見過Steve Jobs」楊偉雄話表達差 - 李八方</h1><p>創新及科技局局長楊偉雄（圖）日前一句：「有邊個見過Steve Jobs？未呀？我見過！我真係見過！」即刻令佢紅遍fb同討論區，八方睇到唔少搞Startup同IT界嘅人話，原來見過Steve Jobs都可以係做創科局長嘅賣點，佢哋有好多人都見過Bill Gates、見過facebook創辦人Mark Zuckerberg、仲有Google創辦人Larry Page，即係佢哋都可以做局長喇！<br>咁楊偉雄噚日去TVB《講清講楚》節目，佢就解釋話自己當時咁講，只係懷赤子之心同班年輕創業者交流，或者佢因為廣東話唔好，所以表達得唔好。不過有IT人同八方講，楊局長條片一早上晒網，佢哋班IT人睇完又睇，睇見楊局長當時肉緊嗰個樣，真係只感受到佢覺得係好勁嘅事，冇乜感受到赤子心囉！</p></body></html>